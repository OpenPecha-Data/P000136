༄༅། འཇམ་མགོན་བླ་མ་མི་ཕམ་འཇམ་དབྱངས་རྣམ་རྒྱལ་རྒྱ་མཚོའི་རྣམ་ཐར་གསོལ་འདེབས་ཀྱི་འགྲེལ་བ་མཚོ་བྱུང་དཔལ་མོ་དགྱེས་པའི་རྒྱུད་མང་ཞེས་བྱ་བ་བཞུགས། །
མཛད་པ་པོ། ༧སྐྱབས་རྗེ་དིལ་མགོ་མཁྱེན་བཙེ་རིན་པོ་ཆེ།
༄༅། ཨོཾ་སྭསྟི་ཤྲཱི་བི་ཛ་ཡནྟུ། དེ་ལ་འདིར་འཕགས་ཡུལ་གྱི་ཤིང་རྟ་ཆེན་པོ་རྣམས་དང་མཁྱེན་རྟོགས་རྣམ་དབྱེར་མ་མཆིས་པའི་ངེས་པ་དོན་གྱི་ཐམས་ཅད་མཁྱེན་ཅིང་གཟིགས་པ་མི་ཕམ་འཇམ་དཔལ་དགྱེས་པའི་རྡོ་རྗེའི་ཞལ་གསུང་རྣམ་ཐར་གསོལ་འདེབས་ལ། རྗེ་ཉིད་ཀྱི་གསུང་དང་རྣམ་ཐར་གྱི་ཟེགས་མ་གང་ཐོས་སྒྲོ་བཀུར་གྱིས་མ་བསླད་པས་བརྒྱན་ཏེ་ཚིག་འགྲེལ་བཀོད་པ་ལ། ན་མོ་གུ་རུ་མཉྫུ་ཤྲཱི་ཡེ། ཞེས་པ་ནི། རྗེ་ཉིད་ཀྱི་རིགས་ཀྱི་བདག་པོ་ཐུན་མོང་མ་ཡིན་པ་འཇམ་དབྱངས་མཁྱེན་བརྩེའི་དབང་པོ་དང༌། འཇམ་མགོན་བློ་གྲོས་མཐའ་ཡས། ལབ་སྐྱབས་མགོན་དབང་ཆེན་དགྱེས་རབ་རྡོ་རྗེ། འཇིགས་མེད་ཆོས་ཀྱི་དབང་པོ་སོགས་ཐམས་ཅད་རྗེ་བཙུན་འཇམ་དཔལ་དབྱངས་ཀྱི་སྤྲུལ་པ་ཡིན་ཅིང༌། རྗེ་ཉིད་ཀྱི་ལྷག་པའི་ལྷ་ཐུན་མོང་མ་ཡིན་པའང་འཇམ་དཔལ་ཞི་ཁྲོ་ཡིན་པ་དང༌། ངེས་པའི་དོན་དུ་རྗེ་ཉིད་ཀྱི་སྤྲུལ་གཞིའང་ཡིན་པ། བླ་མ་འཇམ་དཔལ་ལ་ཕྱག་འཚལ་ལོ། །ཞེས་ལེགས་སྦྱར་གྱི་སྐད་དུ་ཕྱག་འཚལ་བས་རྣམ་ཐར་གྱི་དངོས་པོ་མདོར་བསྟན་པའོ། །
གཉིས་པ་རྒྱས་པར་བཤད་པ་ལ། སྤྲུལ་གཞི་དང༌། སྤྲུལ་པ་དངོས་ཀྱི་རྣམ་ཐར་རོ། །དང་པོ་༼སྤྲུལ་གཞི་དང༌།༽ནི།
རྗེ་བླ་མ་འདི་སུ་ཞིག་གི་རྣམ་འཕྲུལ་ཡིན་སྙམ་ན། རྗེ་བླ་མ་མཆོག་གི་ཞལ་ལས། མགོན་པོ་མཁྱེན་རབ་མངའ་བདག་འདི་ནི་དུས་གསུམ་གྱི་སངས་རྒྱས་ཐམས་ཅད་ཀྱི་རྣམ་པར་མི་རྟོག་པའི་ཆོས་ཀྱི་སྐུ་གཅིག་པུར་གྱུར་པ་བྱང་ཆུབ་སེམས་དཔའི་ཚུལ་གྱིས་ནམ་མཁའ་དང༌། ཆོས་ཀྱི་དབྱིངས་ཇི་སྲིད་དུ་བཞུགས་ནས། ལ་ལར་ཡོན་ཏན་མ་ལུས་རྫོགས་པའི་སངས་རྒྱས་དང༌། ལ་ལར་རྒྱལ་བའི་སྲས་ཀྱི་ཐུ་བོ་དང༌། ལ་ལར་ཡོན་ཏན་ཡོངས་སུ་རྫོགས་པ་དང༌། ལམ་ལ་སློབ་པ་དང༌། ལ་ལར་ཕལ་པའི་གཟུགས་ཀྱིས་མཛད་པ་སྣ་ཚོགས་པའི་སྒོ་ནས་རྒྱལ་དང་རྒྱལ་སྲས་ཐམས་ཅད་ཀྱི་མཛད་པ་ཇི་སྙེད་པ་དང༌། སེམས་ཅན་གྱི་ཁམས་ཇི་སྙེད་པར་འཇུག་པ་རྣམ་ཐར་བསམ་གྱིས་མི་ཁྱབ་པ་ལ་གནས་པ་སྟེ། ཞེས་གསུངས་པ་ལྟར། མདོ་རྒྱུད་ཀྱི་ལུང་དང་སྦྱར་བས་འཆད་ན། བསྟོད་པ་གླུར་བླང་གི་ལེའུ་ལས། མཆོག་གི་དང་པོ་སྐུ་གསུམ་འཆང༌། །སངས་རྒྱས་སྐུ་ལྔའི་བདག་ཉིད་ཅན། །ཁྱབ་བདག་ཡེ་ཤེས་ལྔ་ཡི་བདག །ཞེས་གསུངས་པ་ལྟར། ཆོས་དབྱིངས་ཀུན་ཏུ་ཁྱབ་པའི་རྒྱལ་བ་སྲས་བཅས་ཀུན་གྱི་རྣམ་པ་ཐམས་ཅད་མཁྱེན་པའི་ཤེས་རབ་གཅིག་ཏུ་བསྡུས་པའམ་འདུས་པ་ནི་འཇམ་མགོན་གཞོན་ནུ་ཞེས་གྲགས་པ་སྟེ། ཡེ་ཤེས་སྒྱུ་འཕྲུལ་དྲྭ་བའི་རོལ་གར་ཇི་ལྟར་བསྟན་པའི་ཚུལ་ནི། སྔ་འགྱུར་གྱི་ཆོས་སྡེ་འཇམ་དཔལ་སྒྱུ་འཕྲུལ་དྲྭ་བའི་རྒྱུད་ཕྱི་མ་ལས། འཇམ་དཔལ་འདི་ནི་དཔལ་འགྱུར་རྫོགས་པའི་སྐུ། །ཐུན་མོང་མ་ཡིན་གཉིས་མེད་ཁྱབ་པའི་ཆོས། །དུས་གསུམ་མཉམ་རྫོགས་རྒྱལ་བ་ཀུན་གྱི་ཡབ། །ཆོས་དབྱིངས་ཡུམ་ཉིད་སེམས་དཔའ་སྲས་མཆོག་སྟེ། །ཞེས་གསུངས་པ་ལྟར་འཇམ་དཔལ་གསང་རྒྱུད་ལས། ང་ནི་དུས་གསུམ་སྔོན་དུ་བྱུང༌། །སངས་རྒྱས་ཀུན་གྱི་སྔོན་དུ་བྱུང༌། །ང་ནི་དུས་གསུམ་ཕྱིས་ཀྱང་བྱུང༌། །ང་ནི་དུས་གསུམ་ད་ལྟར་བྱུང༌། །ཞེས་སངས་རྒྱས་ཀུན་གྱི་ཐོག་མའི་ཚུལ་གྱིས་སངས་རྒྱས་ཐམས་ཅད་དང་པོ་བྱང་ཆུབ་ཏུ་ཐུགས་བསྐྱེད་པའི་བཤེས་གཉེན་དང༌། བར་དུ་བྱང་ཆུབ་ཀྱི་སྤྱོད་པ་སྤྱད་པའི་ཚེ་གྲོགས་ཀྱི་ཚུལ་དང༌། ཐ་མ་མངོན་པར་སངས་རྒྱས་པའི་ཚེ་སྲས་ཀྱི་ཐུ་བོའི་ཚུལ་དུ་མཛད་པས་ན་རྒྱལ་བ་ཐམས་ཅད་བསྐྱེད་པའི་ཡབ་ཏུ་གྱུར་བ་དང༌། དཔའ་བར་འགྲོ་བའི་ཏིང་ངེ་འཛིན་གྱི་མདོ་ལས། ལྷོ་ཕྱོགས་སུ་སངས་རྒྱས་ཀྱི་ཞིང་འདི་ནས་སངས་རྒྱས་ཀྱི་ཞིང་སུམ་སྟོང་བར་འདས་པ་ན་འཇིག་རྟེན་གྱི་ཁམས་མཉམ་པ་ཞེས་བྱ་བར། བཅོམ་ལྡན་འདས་དེ་བཞིན་གཤེགས་པ་ཀླུའི་རིགས་མཆོག་ཅེས་བྱ་བ་བྱུང་སྟེ་སྐུ་ཚེའི་ཚད་ནི་ལོ་བཞི་ཁྲིར་གྱུར་ཏོ། །བྱང་ཆུབ་སེམས་དཔའི་ཐེག་པས་སེམས་ཅན་བྱེ་བ་ཕྲག་བདུན་ཅུ། ཉན་ཐོས་ཀྱི་ཐེག་པས་སེམས་ཅན་བྱེ་བ་ཕྲག་བརྒྱད་ཅུ། རང་སངས་རྒྱས་ཀྱི་ཐེག་པས་སེམས་ཅན་བྱེ་བ་ཕྲག་དགུ་ཅུ་རྩ་དྲུག་སྨིན་པར་བྱས་ནས། དེ་བཞིན་གཤེགས་པ་དེའི་ཉན་ཐོས་ཀྱི་དགེ་འདུན་དཔག་ཏུ་མེད་པར་གྱུར་ནས། མྱ་ངན་ལས་འདས་ནས་མཆོད་རྟེན་བྱེ་བ་ཕྲག་སུམ་ཅུ་རྩ་དྲུག་ཏུ་གྱུར་ཏེ་སེམས་ཅན་གྱི་དོན་མཛད་པར་གསུངས་བ་དང༌། སོར་མོའི་ཕྲེང་བ་ལ་ཕན་པའི་མདོ་ལས། འདི་ནས་བྱང་ཕྱོགས་སུ་འཇིག་རྟེན་གྱི་ཁམས་རྟག་པར་རབ་ཏུ་དགའ་བ་སྡུག་ཅིང་མོས་པ་ཞེས་བྱ་བ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མོས་པ་རབ་ཏུ་དགའ་བའི་སྙིང་པོ་ནོར་བུ་རིན་པོ་ཆེ་བརྩེགས་པའི་རྒྱལ་པོ་ཞེས་བྱ་བར་ད་ལྟ་འཚོ་ཞིང་གཞེས་ལ་ཆོས་སྟོན་པ་དེ་ཉིད་འཇམ་དཔལ་གཞོན་ནུར་གྱུར་པ་འདི་ཡིན་ནོ། །སངས་རྒྱས་དེའི་ཞིང་ན་ཉན་རང་མེད་ལ། རྒ་བ་དང་ན་བ་སོགས་སྡུག་བསྔལ་མེད་ཅིང༌། སེམས་ཅན་ཐམས་ཅད་བདེ་བ་ཐམས་ཅད་དང་ལྡན་ལ་ཚེ་དང་གཟི་བརྗིད་དཔག་ཏུ་མེད་དོ། །ཞེས་དང༌། སྙིང་རྗེ་པདྨ་དཀར་པོ་ལས། འཇམ་དཔལ་ཁྱོད་ནི་མ་འོངས་པའི་དུས་བསྐལ་པ་གྲངས་མེད་པ་གང་གཱའི་ཀླུང་གི་བྱེ་མ་སྙེད་གཉིས་འདས་ནས་གསུམ་པར་བབ་པའི་ཚེ། ལྷོ་ཕྱོགས་སུ་འཇིག་རྟེན་གྱི་ཁམས་རྡུལ་བྲལ་ཡང་དག་བསགས་པར་ཞེས་བྱ་བ་མི་མཇེད་ཀྱི་འཇིག་རྟེན་ཀྱང་དེའི་ཁོངས་སུ་འདུས་ཤིང་ཆུད་པ་དེར། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀུན་ཏུ་གཟིགས་ཞེས་བྱ་བར་འགྱུར་རོ། །ཞེས་གསུངས་སོ། །ཡང༌། སྟོང་ཉིད་ཅི་ལའང་མ་རེག་ལྷུན་གྱིས་གྲུབ། །དོན་ཀུན་འབྱོར་བས་བླང་དོར་མེད་པ་ཡི། །བདག་ཉིད་རང་བཞིན་བཞག་དང་འཇམ་དཔལ་ཉིད། །བསམ་གྱིས་མི་ཁྱབ་མི་གནས་མི་སེམས་གང༌། །འཇམ་དཔལ་ཉིད་དང་ཡོན་ཏན་རྫོགས་པར་མཉམ། །ཞེས་དང༌། སངས་རྒྱས་ཕལ་པོ་ཆེ་ལས། འཇམ་དཔལ་གཞོན་ནུར་གྱུར་པ་དེ་ནི་སངས་རྒྱས་བྱེ་བ་ཕྲག་ཁྲིག་བརྒྱ་སྟོང་གི་ཡུམ་ལྟ་བུའོ། །ཞེས་གསུངས་པ་ལྟར་ཆོས་དབྱིངས་ཤེས་རབ་ཀྱི་ཕ་རོལ་ཏུ་ཕྱིན་མ་འཕགས་བཞི་བསྐྱེད་པའི་ཡུམ་ཆེན་མོ་ཉིད་དང་འཇམ་དཔལ་གཉིས་ཡེ་ཤེས་ཀྱི་དབྱིངས་གཅིག་པས་རྡོ་རྗེ་དབྱངས་ཅན་མ་སོགས་དང་ཐ་མི་དད་པ་དང༌། དཀོན་མཆོག་བརྩེགས་པའི་ལེའུ་བཅོ་ལྔ་པ་འཇམ་དཔལ་ཞིང་གི་ཡོན་ཏན་བཀོད་པ་ལས། ཤར་ཕྱོགས་འཇིག་རྟེན་གྱི་ཁམས་འབྱུང་བ་བཟང་པོ་ཞེས་བྱ་བར་འཇམ་དཔལ་འཁོར་ལོའི་བསྒྱུར་བའི་རྒྱལ་པོ་ནམ་མཁར་གྱུར་ནས་བྱང་ཆུབ་ཏུ་ཐུགས་བསྐྱེད་པས་རྗེས་སུ་འབྲང་བའི་སྲོག་ཆགས་བྱེ་བ་ཉི་ཤུས་བྱང་ཆུབ་ཏུ་སེམས་བསྐྱེད་པར་གསུངས་པ་དང༌། ཐུན་མོང་ཡོངས་སུ་གྲགས་པར་ས་བཅུའི་བྱང་ཆུབ་སེམས་དཔའ་སངས་རྒྱས་ཐམས་ཅད་ཀྱི་སྲས་ཀྱི་ཐུ་བོའི་ཚུལ་གྱིས་འགྲོ་ཁམས་ཇི་སྲིད་བར་འཚང་མི་རྒྱ་བར་སེམས་ཅན་གྱི་དོན་མཛད་པར་གསུངས་པ་དང༌། དཀོན་མཆོག་བརྩེགས་པའི་ཆོ་འཕྲུལ་ཆེན་པོ་བསྟན་པའི་ཆོས་ཀྱི་རྣམ་གྲངས་ལས། སྔོན་འདས་པའི་དུས་བསྐལ་པ་ཆེས་གྲངས་མེད་པའི་ཕ་རོལ་ན་བསྐལ་པ་མངོན་པར་དགའ་བ་ཞེས་བྱ་བར་དེ་བཞིན་གཤེགས་པ་རི་རབ་ལྟ་བུ་ཞེས་བྱ་བའི་གསུང་རབ་ལ་འཇམ་དཔལ་ཆོས་སྨྲ་བའི་དགེ་སློང་ཆོས་ཀྱི་རྒྱལ་མཚན་དུ་གྱུར་ནས། འཁོར་ལོའི་བསྒྱུར་བའི་རྒྱལ་པོ་དགེ་བའི་བཀོད་པ་ཞེས་བྱ་བ་གླིང་བཞིའི་དབང་ཕྱུག་ཆོས་ཀྱི་རྒྱལ་པོའི་བུ་སྟོང་དང་བཅས་པ་ལ་བྱང་ཆུབ་སེམས་དཔའི་སྤྱོད་པ་བསྟན་པས། བུ་སྟོང་དུ་གཅིག་གིས་མ་ཚང་བ་དང༌། ཡབ་རྒྱལ་པོ་དང་བཅས་པ་རབ་ཏུ་བྱུང་བ། རྒྱལ་པོ་དགེ་བའི་བཀོད་པ་ནི་ལྷའི་བུ་དེད་དཔོན། བུ་སྟོང་ནི་བསྐལ་བཟང་སངས་རྒྱས་སྟོང༌། རྒྱལ་བུ་སྙིང་རྗེ་ཆེར་སེམས་ནི་སྟོན་པ་ཤཱཀྱའི་རྒྱལ་པོ་ཡིན་པར་གསུངས་པ་སོགས་དང༌། མ་སྐྱེས་དགྲའི་འགྱོད་པ་བསལ་བའི་མདོ་ལས། རྒྱལ་པོ་མ་སྐྱེས་དགྲས་ཕ་བསད་པའི་འགྱོད་པ་བསལ་ནས་མཐུན་པའི་ཆོས་ལ་བཟོད་པ་ཐོབ་ནས། བསྐལ་པ་གྲངས་མེད་པ་སྟོང་ཕྲག་བརྒྱད་བརྒྱ་ན་མཐོང་ན་དགའ་བར་འཇིག་རྟེན་གྱི་ཁམས་འདམ་གྱི་རྙོགས་པ་མེད་པ་ན་དེ་བཞིན་གཤེགས་པ་ཡུལ་ཤིན་ཏུ་རྣམ་པར་འགྱུར་བ་སངས་རྒྱས་ཀྱི་ལུང་བསྟན་པ་དང༌། འཕགས་པ་དཀོན་མཆོག་གི་ཟ་མ་ཏོག་ཅེས་བྱ་བའི་ཐེག་པ་ཆེན་པོའི་མདོ་ལས། སྟོན་པ་རྒྱལ་བུ་རྒྱལ་བྱེད་ཀྱི་ཚལ་ན་དབྱར་གནས་པ་མཛད་པའི་ཚེ། འཇམ་དཔལ་གསལ་རྒྱལ་གྱི་བཙུན་མོའི་ནང་ན་དབྱར་གནས་པའི་ཚུལ་མཛད་པ་གནས་བརྟན་འོད་སྲུང་ཆེན་པོས་བསྐྲད་པར་བརྩམས་པའི་ཚེ་གསལ་རྒྱལ་གྱི་བཙུན་མོ་འཁོར་ལྔ་བརྒྱ། སྐྱེས་པ་ལྔ་བརྒྱ། ཁྱེའུ། སྲུ་མོ། སྨད་འཚོང་མ་ལྔ་བརྒྱ་བཅས་བྱང་ཆུབ་ལ་བཀོད་པར་གསུངས་པ་དང༌། འཇམ་དཔལ་རྣམ་པར་རོལ་པའི་མདོ་ལས། སྨད་འཚོང་མའི་བུ་མོ་གསེར་མཆོག་འོད་གསལ་བསྐུལ་ནས་བླ་མེད་བྱང་ཆུབ་ཏུ་སེམས་བསྐྱེད་པས། དེའི་ཕྱིས་བཞིན་འབྲང་བའི་སྲོག་ཆགས་ཉིས་བརྒྱས་བྱང་ཆུབ་ཏུ་སེམས་བསྐྱེད། ལྷ་མི་དྲུག་ཅུས་ཆོས་ཀྱི་མིག་ཐོབ་ནས་བསྐལ་པ་འབུམ་ཕྲག་དགུ་བཅུ་རྩ་གཉིས་འདས་པའི་འོག་ཏུ་བུ་མོ་གསེར་མཆོག་འོད་དཔལ་བསྐལ་པ་རིན་ཆེན་གྱི་འབྱུང་བར་སངས་རྒྱས་རིན་ཆེན་འོད་ཅེས་འགྱུར་བར་ལུང་སྟོན་པ་སོགས་དང༌། ཡབ་རྒྱལ་པོ་ཟས་གཙང་འཇམ་དཔལ་གྱི་སྤྲུལ་པ་ཡིན་པ་གསང་བ་འདུས་པའི་རྒྱུད་ལས་གསུངས་པ་དང༌། ཉན་ཐོས་ཤེས་རབ་ཅན་གྱི་མཆོག་ཤཱ་རིའི་བུ་ཡང་འཇམ་དཔལ་དུ་གྲགས་པ་སོགས། དཔལ་དུས་ཀྱི་འཁོར་ལོ་ལས། འཛམ་བུའི་གླིང་ལ་ཡུལ་དྲུག་ཏུ་གྲགས་པའི་ནང་ཚན་བྱང་ཕྱོགས་ཤམྦྷ་ལར་ཞེས་པ་ཡུལ་གྱི་བཀོད་པ་ཁྱད་པར་འཕགས་པ་དེར། ས་བཅུའི་བྱང་ཆུབ་སེམས་དཔའ་རྣམས་རྒྱལ་པོའི་ཚུལ་འཛིན་པ་བརྒྱུད་མར་བྱོན་པས། དུས་རབས་བརྒྱད་པ་ལ་རྗེ་བཙུན་འཇམ་དཔལ་དབྱངས་ཉིད་རིགས་ལྡན་འཇམ་དཔལ་གྲགས་པའི་རྣམ་པར་བྱོན་ནས། ཡུལ་དེའི་བྲམ་ཟེ་རིགས་བྱེད་པའི་གཞུང་སྨྲ་བ་སོགས་རིག་པ་སྣ་ཚོགས་ཀྱི་བརྟུལ་ཞུགས་འཛིན་པ་ཐམས་ཅད་བླ་མེད་རྡོ་རྗེ་ཐེག་པའི་དབང་བསྐུར་བྱིན་ཏེ་ཐེག་པ་མཆོག་གི་རིགས་མཆོག་ཏུ་བྱས་པའི་རྒྱལ་པོའི་དེའི་རིང་ནས་རིགས་ལྡན་ཞེས་པའི་མཚན་ཆགས་ཤིང༌། རིགས་ལྡན་གྲགས་པ་དེའི་རྩ་རྒྱུད་སྟོང་ཕྲག་བཅུ་གཉིས་ཀྱི་དོན་བསྡུས་པ་བསྡུས་རྒྱུད་ལེའུ་ལྔ་པར་མཛད་པ་དང༌། རིགས་ལྡན་གྲགས་པ་ནས་བརྩིས་པའི་གདན་རབས་ཉེར་ལྔ་པ་ལ་རྗེ་བཙུན་འཇམ་དཔལ་དབྱངས་ཉིད་རིགས་ལྡན་དྲག་པོ་འཁོར་ལོ་ཅན་གྱི་རྣམ་པར་བཞེངས་ནས་ཀླ་ཀློའི་ཕྱོགས་འཇོམས་པར་འགྱུར་བར་གསུངས་པ་དང༌། རིགས་ལྡན་དྲག་པོ་དམག་གི་དཔུང་རྒྱ་ཆེན་པོ་དང་ལྷ་ཆེན་པོ་བཅུ་གཉིས་ཀྱི་དཔུང་རོགས་བཅས་ཏེ་འཛམ་བུའི་གླིང་གི་ལྷོ་ཕྱོགས་ཀྱི་རྒྱུད་ཐམས་ཅད་དུ་འཁྲུག་པ་དྲག་པོའི་ཚུལ་གྱིས་ཀླ་ཀློའི་ཕྱོགས་མ་ལུས་པ་བཅོམ་ནས་སངས་རྒྱས་ཀྱི་བསྟན་པ་སྤྱི་དང་རྡོ་རྗེའི་ཐེག་པ་གསལ་བར་མཛད། སྲས་ཚངས་པ་ཤམྦྷ་ལའི་རྒྱལ་ས་དང༌། དབང་པོ་ཛམ་གླིང་གཞན་གྱི་རྒྱལ་པོ་བཀོད་ནས་དམ་པའི་ཆོས་འཕེལ་བར་མཛད་པས་མི་རྣམས་ཀྱི་ཚེ་དང་བསོད་ནམས་གོང་དུ་འཕེལ་ཞིང་རིགས་ལྡན་ཉིད་ཤམྦྷ་ལའི་གྲོང་དུ་ཕྱིན་ནས་ཕྱག་རྒྱ་ཆེན་པོའི་དངོས་གྲུབ་བརྙེས་པའི་ཚུལ་གྱི་དེ་དུས་ཀྱི་འཁོར་རྣམས་དང་འབྲེལ་ཐོགས་དང་བཅས་པ་ཐམས་ཅད་བདེ་བའི་གནས་སུ་འགྲོ་བར་གསུངས་པ་དང༌། འཇམ་དཔལ་རྩ་བའི་རྟོག་པ་ལས། ཐུབ་པའི་ཟླ་བ་རབ་ནུབ་ཅིང༌། །ས་ཡི་དཀྱིལ་འཁོར་སྟོངས་པ་ན། །ཆོ་ག་འཇིག་རྟེན་འདིར་གནས་པ། །བསྟན་པའི་དོན་ནི་སྟོན་པར་འགྱུར། །འཇམ་དཔལ་དབྱངས་ནི་རྟག་ཏུ་དགེ །འབྱུང་པོ་ཀུན་ལ་གཞོན་ནུ་ནི། །དེ་ཚེ་སངས་རྒྱས་མཛད་པ་ནི། །འཇིག་རྟེན་བསྟན་ལ་བྱེད་པར་འགྱུར། །ཞེས་དང་རྒྱུད་ལས། སངས་རྒྱས་སྤྲུལ་པའི་རྒྱུད་འཆང་བ། །ཕྱོགས་བཅུར་སྤྲུལ་པ་སྣ་ཚོགས་འགྱེད། །ཅེས་གསུངས་པ་ལྟར་རྒྱལ་བའི་བསྟན་པ་འཛིན་པའི་ཤིང་རྟ་ཆེན་པོ་རྒྱལ་བའི་ཆོས་ཚུལ་ཟབ་ཅིང་ཕྲ་བ་རྟོགས་དཀའ་བ་ཐམས་ཅད་ལྷ་འདི་ཡི་མཐུས་འགྲེལ་བ་ཡིན། ཞེས་དམ་པ་དུ་མ་ལ་ཞལ་གཟིགས་ཏེ་ཡང་ཡང་གདམས་པ་བསྩལ་བ་དང༌། གཞན་ཡང་དཔལ་མགོན་འཕགས་པ་ཀླུ་སྒྲུབ། དཔལ་ལྡན་ཟླ་བ་གྲགས་པ། རྒྱལ་སྲས་ཞི་བ་ལྷ། སློབ་དཔོན་འཇམ་དཔལ་བཤེས་གཉེན། པཎ་ཆེན་བི་མ་མི་ཏྲ་དང༌། ཁྱད་པར་དུའང་རྒྱུད་ལས། དཔལ་ལྡན་སངས་རྒྱས་པདྨ་སྐྱེས། །ཀུན་མཁྱེན་ཡེ་ཤེས་མཛོད་འཛིན་པ། །རྒྱལ་པོ་སྒྱུ་འཕྲུལ་སྣ་ཚོགས་འཆང༌། །ཆེ་བ་སངས་རྒྱས་རིགས་སྔགས་འཆང༌། །ཞེས་རྡོ་རྗེ་ཚིག་གིས་ལུང་བསྟན་པ་ལྟར། ཨོ་རྒྱན་སངས་རྒྱས་གཉིས་པའི་མཚན་གྱི་སྒྱུ་འཕྲུལ་བརྒྱད་ལས་མཁས་པ་བློ་ལྡན་མཆོག་སྲེད་འཇམ་དཔལ་དབྱངས་སུ་ཞལ་གྱིས་བཞེས་པ་དང༌། མཁན་ཆེན་ཞི་བ་འཚོ། གྲུབ་ཆེན་དམ་པ་སངས་རྒྱས། པཎྜི་ཏ་མ་ཏི་སོགས། བོད་དུ་རྒྱལ་བསྟན་འདྲེན་པའི་ཤིང་རྟ་ཆོས་རྒྱལ་ཁྲི་སྲོང༌། ཐུ་མི་སཾ་བྷོ་ཊ། གནུབས་སངས་རྒྱས་ཡེ་ཤེས་སོགས། རོང་ཟོམ་པཎྜི་ཏ། ཀུན་མཁྱེན་ཀློང་ཆེན་རབ་འབྱམས་སོགས་སྔ་འགྱུར་རྙིང་མ། འཇམ་མགོན་ས་སྐྱ་པཎྜི་ཏ་སོགས་ས་སྐྱ་གོང་མ་རྣམས་དང༌། རྔོག་ལོ་བློ་ལྡན་ཤེས་རབ། རྗེ་རིན་པོ་ཆེ་བློ་བཟང་གྲགས་པ། ཀརྨ་པ་ཆོས་གྲགས་རྒྱ་མཚོ། ཀུན་མཁྱེན་མི་བསྐྱོད་རྡོ་རྗེ། འཇམ་མགོན་བསྟན་པའི་ཉིན་བྱེད་སོགས་མཁས་གྲུབ་ཕལ་མོ་ཆེ་འཇམ་དཔལ་དབྱངས་ཀྱིས་རྗེས་སུ་བཟུང་སྟེ་གཟུངས་སྤོབས་བློ་གྲོས་ཀྱི་མཐུ་གྲུབ་པས་སློབ་བརྒྱུད་ལའང་འཆད་རྩོད་རྩོམ་གསུམ་ཆེས་དར་བ་དང༌། འཇམ་དཔལ་དབྱངས་ཀྱི་སྤྲུལ་པར་ཞལ་གྱིས་བཞེས་པ་ཆེས་མང་བ་སོ་སོའི་རྣམ་ཐར་དུ་གསལ་བ་བཞིན། སྟོན་པ་ཤཱཀྱ་སེང་གེའི་སྲས་ཀྱི་ཐུ་བོ་འཇམ་དཔལ་དབྱངས་ཉིད་རྣམ་རོལ་སྣ་ཚོགས་པས་བསྟན་པ་སྤེལ་ཞིང་བསྟན་འཛིན་ལ་བྱིན་གྱིས་རློབ་པར་གསུངས་པ་བཞིན་རྗེ་བླ་མ་འདི་ཉིད་ཀྱང་འཇམ་མགོན་ཟུར་ཕུད་ལྔ་པ་ཉིད། ཐུབ་དབང་བརྟུལ་ཞུགས་མཆོག་ལ་གནས་པའི་ངུར་སྨྲིག་རྣམ་གསུམ་ཐར་པའི་རྒྱལ་མཚན་འཛིན་པའི་ཐེག་པ་ཆེན་པོའི་དགེ་བའི་བཤེས་གཉེན་གྱི་ཚུལ་དུ་སྤྲུལ་པའི་རྣམ་པར་རོལ་པ་ཚད་མ་གསུམ་གྱིས་གྲུབ་སྟེ་རྗེའི་འདིའི་ཐུན་མོང་གི་རྣམ་ཐར་འོག་ནས་ཞིབ་ཏུ་འཆད་པར་འགྱུར་བས་ཤེས་ནུས་ཤིང༌། དེར་མ་ཟད་ཚད་མའི་སྐྱེས་བུ་ཐམས་ཅད་མཁྱེན་གཟིགས་མཉྫུ་གྷོ་ཥས། ཀུན་མཁྱེན་འཇིགས་མེད་གླིང་པའི་ཐུགས་སྲས་གཙང་ལ་སྟོད་ཀྱི་ཆོས་རྗེ་བྲག་ཕུག་པ་ཞེས་ཚད་མ་ལ་ཤིན་ཏུ་མཁས་ཤིང༌། ཀུན་མཁྱེན་རིན་པོ་ཆེར་ཡོན་ཏན་རིན་པོ་ཆེའི་མཛོད་མཛད་པར་བསྐུལ་ཞིང༌། འགྲེལ་ཆེན་ཤིང་རྟ་རྣམ་གཉིས་ཀྱི་ཡི་གེ་པ་མཛད་མཁན་ཐུགས་ཟིན་སློབ་མའི་མཆོག་དེའི་སྐྱེ་བ་མི་ཕམ་ཁྱོད་རང་ཡིན། ད་ལྟ་ཚད་མ་མཁས་པ་དེའི་བག་ཆགས་སད་པ་རེད་ཅེས་བཀའ་བསྩལ་བ་དང༌། སྤྱིར་རྗེ་ཉིད་ཀྱི་བཀའ་ལས། སྤྱིར་བྱིས་པ་བསམ་མནོ་མ་ཟིན་པའི་བྱ་བྱེད་ཐམས་ཅད་སྔོན་གྱི་བག་ཆགས་ཡིན་པས་ཕྲན་བྱིས་པའི་སྐབས་འབྲོག་ཁྱིམ་ཕན་ཚུན་དུ་འགྲོ་སྐབས་བྱིས་པ་ཆུང་ངུ་ཀོ་སྒྲོམ་དུ་བཅུག་སྟེ་གཡག་ལ་བཀལ་བའི་ཚེ་ཀོ་སྒྲོམ་རྔ་ཡིན་པ་དེའི་དབྱུག་པས་བརྡུང་བ་བྱེད་དར་བས་སྔགས་པ་རྔ་བརྡུང་བ་ཞིག་གི་བག་ཆགས་ཡོད་ཅེས་གསུངས། རྗེ་བཙུན་བླ་མ་ཉིད་དཀར་མོ་སྟག་ཚང་དུ་བཞུགས་སྐབས་གཟིམས་ཆུང་གསར་པ་ཞིག་བཞེངས་པའི་སྐར་ཁུང་གི་རྒྱ་ཁྲ་ཤིང་བཟོ་རྗེ་ཉིད་ཀྱིས་ཕྱག་བསྟར་གནང་ནས་འདི་ཙམ་པ་བཟོ་ལོས་ཤེས། ང་རྒྱ་གར་གྱི་ཤིང་བཟོ་མཁས་པ་ཞིག་གི་ལུས་བླང་བ་དྲན་གྱི་འདུག་ཅེས་ཞལ་རྩེད་དུ་གསུངས་པས་མཚོན་སྔོན་གྱི་སྐྱེས་རབས་ངོ་མཚར་ཅན་དུ་མ་ཡོད་པར་ངེས་ཀྱང་རྟག་ཏུ་ཡོན་ཏན་སྦས་ཚུལ་དུ་བཞུགས་པས་ཐུགས་སྒམ་ཞིང༌། ཀུན་གཟིགས་མཁྱེན་བརྩེའི་དབང་པོ་ལའང་བདག་དམ་པའི་སྐྱེས་བུ་མཆོག་རྣམས་ཀྱི་སྤྲུལ་པའོ་ཞེས་གསུང་གི་བསྔགས་པ་དྲིལ་བསྒྲག་ཏུ་མི་གསུང་བར་ཞུ་ཞེས་གསུངས་བ་སོགས་ཀྱིས་དམིགས་བསལ་མཐོང་ཐོས་ཅན་འགོད་པར་མ་ཤེས་ཀྱང་བོད་དུ་བསྟན་འགྲོར་ཕན་བདེའི་དོན་མཛད་པ་ཐམས་ཅད་གུ་རུ་རིན་པོ་ཆེའི་སྤྲུལ་པ་ཡིན་པར་གསུངས་པ་དང༌། ཇོ་བོ་རྗེ་དཔལ་ལྡན་ཨ་ཏི་ཤ་བོད་དུ་རྒྱལ་བསྟན་རིན་པོ་ཆེའི་སྲོལ་ཐོག་མར་འཛུགས་པའི་མཁན་ཆེན་བྱང་ཆུབ་སེམས་དཔའ་དང༌། མཁན་བརྒྱུད་དང༌། མ་འོངས་བསྟན་པ་གནས་པ་དེ་སྲིད་དུ་མཁན་བརྒྱུད་ལ་སྤྲུལ་པ་བྱོན་པ་དེ་ཀུན་ཇོ་བོ་ཉིད་དང་ངོ་བོ་གཅིག་པར་གསུང་པ་བཞིན་འཇམ་དཔལ་གཞོན་ནུའི་ཡེ་ཤེས་ཀྱི་རོལ་པ་ནི་ཚད་མེད་བསམ་གྱིས་མི་ཁྱབ་སྟེ་རྒྱུད་ལས། དུས་གསུམ་སངས་རྒྱས་ལས་བྱེད་པ། །སངས་རྒྱས་ཐོག་མ་ཐ་མ་མེད། །དང་པོའི་སངས་རྒྱས་རིས་མེད་པ། །ཡེ་ཤེས་མིག་གཅིག་དྲི་མ་མེད། །ཅེས་གསུངས་པ་ལྟར་འཕགས་བོད་ཀྱི་མཁས་གྲུབ་འཇམ་དཔལ་གྲུབ་པའི་སློབ་དཔོན་ཐམས་ཅད་རྗེ་ཉིད་དང་ཐུགས་རྒྱུད་གཅིག་པར་ངེས་ཤིང་དོན་དུ་སྐུ་ཚེ་འདིའི་མཁྱེན་རྟོགས་ཡོན་ཏན་ནོར་བུ་རིན་པོ་ཆེའི་གཟི་འོད་ཀྱིས་བསྟན་འཛིན་རྒྱུ་སྐར་གྱི་ཕྲེང་བ་རྨད་དུ་བྱུང་བ་དུ་མའི་དབུས་ན་རྗེ་འཇམ་མགོན་བླ་མ་ཉིད་ཉ་གང་ཟླ་བ་གཞོན་ནུའི་དཀྱིལ་འཁོར་ལྟར་མཛེས་པས་གངས་རིའི་ཁྲོད་ཀྱི་གཟུར་གནས་བློ་ལྡན་ཡོངས་ཀྱིས་བསྔགས་པའི་ཀུ་མུད་མཛེས་པར་འཛུམ་པས་རྗེ་བཙུན་འཇམ་དཔལ་དབྱངས་དང་དབྱེར་མེད་པའོ་ཞེས་གྲགས་པའི་དྲི་བསུང་དངར་པོ་ད་ལྟའང་མ་ཉམས་པ་སྔ་འགྱུར་བསྟན་པའི་ཆུ་གཏེར་འཕེལ་བའི་གཉེན་དུ་གྱུར་པའི་ཚུལ་ལ་དཔྱད་པས། ཡོན་ཏན་གང་ཡང་མ་མཆིས་པ་འཕགས་པའི་སར་བཞུགས་སྐྱེས་ཆེན་དག་གི་སྤྲུལ་པའོ། །ཞེས་མིང་ཙམ་སྙན་པའི་སྐྱེས་རབས་མང་པོ་བགྲང་བ་རྨོངས་པ་བདག་ལྟ་བུ་དེང་སང་བསྟན་འཛིན་དུ་གྲགས་པ་ལས་ཁྱད་པར་འཕགས་ཚུལ་དཔྱད་པས་ཤེས་པའི་ཕྱིར། འཇམ་མགོན་ཀོང་སྤྲུལ་རིན་པོ་ཆེས་ལུང་གིས་ཟིན་པའི་སྐྱེས་བུ་ལ་ལུང་དོན་མཐུན་པའི་མཛད་པ་དགོས་ཞེས་གསུངས་པ་བཞིན་དུའོ། །དེས་ན་རྒྱུད་ལས། སངས་རྒྱས་ཀུན་གྱི་ཐུགས་ཆེ་བ། །སངས་རྒྱས་ཀུན་གྱི་ཐུགས་ལ་གནས། །སངས་རྒྱས་ཀུན་གྱི་སྐུ་ཆེ་བ། །སངས་རྒྱས་ཀུན་གྱི་གསུང་ཡང་ཡིན། །ཞེས་གསུངས་པ་ལྟར། ཆོས་སྐུ་རང་གི་ངོ་བོ་ཡེ་ནས་སྐྱེ་འགག་གནས་གསུམ་དང་བྲལ་བའི་ཆོས་ཉིད་སྟོང་པ་ཉིད་ཀྱི་རང་བཞིན་ནམ་མཁའ་ལྟ་བུ་གང་སྲིད་ཞི་ཀུན་ལ་ཁྱབ་ཅིང་དགོངས་པ་དེ་ལས་མ་གཡོས་ཀྱང༌། གདུལ་བྱའི་སྔོན་ལས་དང་སྨོན་ལམ་སངས་རྒྱས་ཀྱི་ཐུགས་རྗེའི་དབང་གིས་གནས་དང་རིས་སུ་ཕྱེ་བའི་ངེས་པ་མེད་པ་གང་འདུལ་དུ་སྣང་ལ། མཁའ་ཁྱབ་ནམ་མཁའི་རྡོ་རྗེའི་སྐུ་ཞེས་རྡུལ་དང་དངོས་པོའི་ཆོས་ལས་འདས་པས་དབང་ཡུལ་གཟུང་འཛིན་དང་འབྲེལ་བས་རྟོགས་བྱ་མ་ཡིན་པ་གཟུགས་ཀྱི་རྣམ་པ་ཐམས་ཅད་དང་ལྡན་པའི་སྐུ་གཅིག་གིས་ཞིང་ཁམས་རབ་འབྱམས་ཁྱབ་པ། ཞིང་རབ་འབྱམས་སྐུ་ཡི་བ་སྤུ་གཅིག་ཏུ་རྫོགས་པ། དེར་ཡང་ཞིང་དང་སྐུ་སོགས་མཛད་པ་ཐམས་ཅད་མ་འདྲེས་པར་སྟོན་པའི་སྐུ་རྡོ་རྗེ་ཡིན་པས་སངས་རྒྱས་ཀུན་གྱི་སྐུ་མཆོག་འཇམ་དཔལ་རྡོ་རྗེ་ཞེས་གསུངས་ཤིང༌། དེ་བཞིན་དུ་རྣམ་པ་ཐམས་ཅད་པའི་སྟོང་ཉིད་ཀྱི་སྒྲ་དབྱངས་འགྲོ་བ་སོ་སོའི་ཁམས་དབང་བསམ་པའི་དངོས་པོ་དང་མཐུན་པར་ཡིད་ལ་འཇུག་ཅིང་རང་རང་གི་སྐད་ཀྱིས་ཆོས་ཀྱི་སྒོ་མཐའ་ཡས་པ་འབྱེད་པའི་བདེ་བར་གཤེགས་པ་རྣམས་ཀྱི་མགྲིན་པ་ཆོས་ཀྱི་དུང༌། གསུང་མི་ཟད་རྒྱན་གྱི་འཁོར་ལོའི་ངོ་བོ་ཡིན་པས། གསུང་གི་དབང་ཕྱུག་ཞེས་བྱ་ལ། རྒྱལ་བ་ཐམས་ཅད་ཀྱི་ཐུགས་མཁྱེན་པ་གཉིས་ལྡན་གྱི་ཡེ་ཤེས་འགྱུར་མེད་བདེ་བ་ཆེན་པོ་གཙང་བདག་རྟག་པ་བདེ་བ་དམ་པའི་ཕ་རོལ་དུ་ཕྱིན་པའི་བདག་ཉིད་ཆེན་པོ་དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་རྡོ་རྗེ་འཇམ་དཔལ་ཡེ་ཤེས་སེམས་དཔའ་ཞེས་མཚན་དུ་གྲགས་ཤིང༌། སྐུ་གསུང་ཐུགས་དུ་མ་རོ་གཅིག་ལས་དབྱེར་མེད་པའི་བདེ་ཆེན་ལྷན་སྐྱེས་ནི་ཡེ་ཤེས་རྡོ་རྗེ་ཞེས་གྲགས་པས་ན་སྐུ་བཞིའི་ཡེ་ཤེས་ལྔ་ཡི་དཔལ་དང་ལྡན་པ་ཉིད་སྙིགས་མའི་འགྲོ་ལ་ཆོས་ཀྱི་སྣང་བ་འབྱེད་པའི་བླ་མ་དགེ་བའི་བཤེས་གཉེན་གྱི་རྣམ་པར་བྱོན་པ་སྟེ། མདོ་ལས། ཤེས་རབ་ཆེན་པོ་འཇམ་པའི་དབྱངས། །བྱིས་པ་གཞོན་ནུའི་གཟུགས་དང་ལྡན། །འཇིག་རྟེན་འདིར་ནི་ཀུན་ཏུ་རྒྱུ། །སེམས་ཅན་རྗེས་སུ་བཟུང་བར་བཟོད། །ཅེས་གསུངས་པ་ལྟ་བུའི་བདག་ཉིད་ཆེན་པོ་དེ་ལ་དཔལ་ལྡན་བླ་མའི་ངེས་ཚིག་དུས་འཁོར་ལས། སངས་རྒྱས་ཞལ་ནི་གང་གི་ཐུགས་དང་ཞལ་ལ་གནས་པར་གྱུར་པ་དེ་ནི་དཔལ་ལྡན་བླ་མའོ། །ཞེས་སངས་རྒྱས་ཀྱི་ཞལ་ལམ་སྒོར་གྱུར་པའི་དབང་བཞི་པ་ཟུང་འཇུག་གི་ལམ་འདི་ཉིད་གང་གི་ཞལ་ནས་སློབ་མའི་བློ་ལ་འཆར་ནུས་ཤིང༌། སློབ་མའི་རྒྱུད་ལ་བྱིན་རླབས་ཀྱི་རྟོགས་པ་སྤོ་ནུས་པ་དེ་འཕགས་པའི་ས་ཐོབ་པ་ཡིན་པས་དེའི་དཔལ་ལྡན་བླ་མ་ཞེས་གསུངས་པས་ཞབས་ལ་གསོལ་བ་འདེབས་སོ། །
གཉིས་པ་སྤྲུལ་པའི་སྐྱེས་བུའི་རྣམ་ཐར་བཤད་པ་ལ། བསྟན་བཤད་གཉིས་ལས། དང་པོ་ཐོས་བསམ་སྒོམ་པ་ཇི་ལྟར་མཛད་ཚུལ་མདོར་བསྟན་ནི།
རྗེ་བླ་མ་རིན་པོ་ཆེ་འདི་ཉིད་ཀྱི་མཚན་དཔེའི་མེ་ཏོག །གང་དུ་སྐྱེ་བའི་མྱུ་གུ་བཟུང་བའི་ཡུལ་ནི། མདོ་ཁམས་ཆུ་བཞི་སྒང་དྲུག་ཞེས་གྲགས་པའི་ཤར་ཟླ་སྒང་ཞེས་ཆོས་རྒྱལ་སྡེ་དགེའི་རྒྱལ་ཁབ་ཆེན་པོའི་གནོད་གནས་དབང་པོའི་ཕྱོགས། ས་གཞི་ཁ་རྒྱ་ཆེ། ལུང་པ་ཕུ་ཐག་རིང༌། ཉི་ཟླའི་བགྲོད་ཐག་རིང༌། བྱང་ཐང་མེ་ཏོག་གི་སྐྱེད་མོས་ཚལ། རྐྱང་འབྲོང་རི་དྭགས་ཀྱི་ཁྱུ་བག་ཕེབས་རྒྱུ་བ། འབྲོག་སྡེ་གནག་ཕྱུགས་ལུག་ཁྱུ་ཟད་མི་ཤེས་པའི་ལྷ་སྡེ། བཀྲ་ཤིས་འོ་མའི་རྒྱ་མཚོ་འཁྱིལ་ཞིང༌། རྩི་བཅུད་སྙིང་པོ་ཞུན་གྱི་གཏེར་རྡོལ་བ། རྒྱལ་དབང་པདྨའི་བཀའ་སྡོད་རྫ་རྒྱལ་རྡོ་རྗེ་འཕེན་ཕྱུག་ཅེས་ཀུན་ཏུ་གྲགས་པའི་ཟོ་དོར་གྱིས་སྐྱོང་བ། རྫ་ཀླུང་ཉལ་འགྲོའི་དགའ་མ་ལ་ལྦུ་ཕྲེང་མུ་ཏིག་གི་དོ་ཤལ་གྱིས་འཕྱང་འཕྲུལ་གཡོ་བའི་སྣེ་དལ་གྱི་འགྲོ་བའི་ཆར། ཡུལ་གྲུ་ཆེ་ཆུང་མང་དུ་མཆིས་པའི་ནང་ཚན་འོད་གསལ་ལྷ་ཡི་གདུང་བརྒྱུད་ཅིག་གནམ་གྱི་དམུ་ཐག་ལ་འཇུས་ཏེ་ས་གཞིར་བབས་པ་ལས་མི་རིགས་མཆེད་པས་འཇུ་ཞེས་ཡོངས་སུ་གྲགས་པའི་ས་འཛིན། ཀོ་ས་ལའི་འཐུང་སྤྱོད་ཙཱ་རི་ཏྲ་དང་མཉམ་པའི་རྡོ་རྗེའི་གནས་སུ་བསྔགས་ཤིང༌། མཁས་དང་གྲུབ་པའི་བཤེས་གཉེན། ནུས་མཐུ་ཅན་གྱི་སྔགས་བརྒྱུད། སྟོབས་འབྱོར་ལྡན་པའི་མི་དཔོན་དུ་མ་བྱོན་པས། འཇུས་ཐུག་ནག་ཅན་བཅུ་གསུམ་ཞེས་སྦྲ་ཁྱིམ་གྱི་སྟེང་དུ་རྔ་ཐུག་བཙུགས་པའི་བསྐྱེད་རྫོགས་ཀྱི་གདེང་ཐོབ་པའི་ནུས་མཐུ་ཁྱད་པར་ཅན་མངའ་བའི་སྔགས་ཁྱིམ་བཅུ་གསུམ་ཡོད་པའི་བྱེ་བྲག །རྗེ་བླ་མའི་མེས་པོ་འཇུ་སྔགས་ཆེན་ཀ་ལི་ཞེས་ཐུགས་ཀར་མེ་ལོང་གི་འོད་ཁྱིམ་གྱི་ཟེར་མི་ལ་ཕོག་པས་རྒྱུག་འགྱེལ་འགྲོ་བ་དང༌། གནོད་པའི་ཕྱོགས་སུ་སྔགས་ཐུན་གཏོར་ཞིང་མེ་མདའ་འཕངས་བས་མི་མ་ཡིན་སྨྲེ་སྔགས་དང་བཅས་ཏེ་བྲོས་ནས་དེ་ཕྱིན་གནོད་སྦྱིན་གྱི་རྒྱུ་ལམ་བཅད་པ་སོགས་ནུས་མཐུ་ཁྱད་པར་ཅན་མངའ་བས་ན་དེ་ཉིད་ཆིབས་ཐོག་ནས་ཕེབས་ལམ་ཞིག་ཏུ་བྱིས་པ་མང་པོ་རྩེད་མོས་གཡེངས་ཏེ་ཡོད་པའི་ནང་ནས་བྱིས་པ་ཞིག །སྔགས་ཆེན་མཐོང་མ་ཐག་རྗེས་དེད་དེ་བདག་ཀྱང་ཁྱོད་དང་འདྲ་བ་ཞིག་འོང་བར་ཤོག་ཅེས་རྒྱུག་པ་ལ་ཅེར་གྱིས་གཟིགས་ཏེ་ང་འདྲ་བ་ནི་དཀའ་མོ་རེད་དེ། ཁྱེད་རང་གཞན་དང་མ་འདྲ་བ་ཞིག་འབྱུང་ས་འདུག་གསུངས་པ་ཕྱིས་སུ་མང་དགེ་རྡོ་རྗེ་འཆང་ཞེས་རི་བོ་དགེ་ལུགས་པའི་བསྟན་འཛིན་མཁས་བཙུན་བཟང་གྲུབ་ཀྱི་སྐྱེས་བུ། སྟོན་པ་ཐུབ་པའི་དབང་པོས་རྗེས་སུ་བཟུང་བ་དེས་མཛད་པའི་ཐུབ་ཆོག་ད་ལྟ་རིན་ཆེན་གཏེར་མཛོད་དུ་བཞུགས་པས་མཚོན་མངོན་ཤེས་ཐོགས་མེད་དུ་མངའ་བའི་རིགས་སུ་འཁྲུངས་པ་སྟེ། རུས་ནི་བོད་མིའུ་གདུང་དྲུག་ཏུ་གྲགས་པའི་ནང་ཚན་ཨ་ལྕགས་འགྲུའི་ཁོངས་སུ་གཏོགས་པ་འདི་དག་སྔོན་སོག་པོ་ཝང་རྒྱལ་པོའི་བློན་ཆེན་ཡིན་ཀྱང༌། ཕྱིས་སྡེ་དགེ་ཆོས་རྒྱལ་བསྟན་པ་ཚེ་རིང་གི་སྐུ་དུས་ལྷ་འབངས་སུ་གྱུར་པ་དང༌། རྗེ་བླ་མ་དང་དུས་མཉམ་དུའང་འཇུ་དབོན་འཇིགས་མེད་རྡོ་རྗེ་ཞེས་སྣང་བཞི་མཐར་ཕྱིན་བཤེས་གཉེན་ཆེན་པོ་དང༌། དགེ་བའི་བཤེས་གཉེན་གྲགས་པ་རྒྱལ་མཚན་ཞེས་ཀུན་སྤང་བྱང་ཆུབ་སེམས་དཔའ་ཁྱད་འཕགས་སོགས་དུ་མ་བྱོན་པ་སྟེ། སྤྱིར་འཇམ་མགོན་བླ་མ་མཆོག་གིས་འཁྲུངས་ཡུལ་གྱི་རྟེན་བརྟེན་པ་ལ་བསྔགས་པའི་རྡོ་རྗེའི་གསུང་ཚིགས་བཅད་དུ་མཛད་པའི་ངོ་མཚར་ཅན་ཡོད་པ་ལྟར་དང༌། དེ་དག་ལས་འཇུ་བླ་མདོ་སྡེ་ཞེས་པ་འཚོ་མཛད་ཞིག་ཡོད་པ་ལྷ་སར་གནས་བསྐོར་དུ་ཕེབས་སྐབས་མི་ཕལ་ཆེར་འབྲུམ་ནག་གིས་ཚབ་ཆེར་བྱུང་བ་པོ་ཏཱ་ལའི་རྩེ་ནས་བུད་མེད་ཅིག་གིས་ཁམས་ཀྱི་བླ་མ་མདོ་སྡེ་ཞེས་པ་དེའི་སྨན་སྟེར་ན་ཡམས་ནད་འདི་མྱུར་དུ་རྒྱུན་འཆད་པར་འགྱུར་རོ་ཞེས་ལུང་བསྟན་པ་ལྟར་རྩད་ཆོད་དེ་སྨན་རྩིས་ཁང་དུ་གདན་དྲངས་ནས་སྨན་སྦྱོར་མཛད་དེ་ཐམས་ཅད་ལ་སྨན་བཏང་བས་འབྲུམ་ནད་རྒྱུན་ཆད་པ་དང༌། ཕྱིས་ཁམས་ནས་ཀྱང་སྨན་ཕྱག་ལེན་བསྟར་བས་ཚེ་ཟད་རེ་གཉིས་མ་གཏོགས་འཆི་མ་མྱོང་ཞེས་ཀུན་གྱིས་གླེང་བ་དེའི་ཚ་བོ་ཚེ་རིགས་འཛིན་པ་འཇུ་མགོན་པོ་དར་རྒྱས་ཞེས་པ་སྐྱེད་ཡབ་དང༌། ཆོ་འབྲང་སྨུག་པོ་གདོང་གི་མི་བརྒྱུད་ཆོས་འབྱོར་དང་དཔའ་རྩལ་སོགས་འགྲན་ཟླ་བྲལ་བ་སྐྱེ་བོ་ཕལ་གྱི་སྨོན་གནས་སུ་གྱུར་པ་དགེ་རྩེ་ཞེས་རུས་ཚན་ཆེ་ཞིང་མི་ཆེ་ཁ་གྲགས་འཛོམ་པ་ས་སྐྱོང་སྡེ་དགེའི་ཕྱི་བློན་གྱི་ཁོངས་སུ་གཏོགས་པའི་དཔོན་ཕྲན་དུ་མ་ཡོད་པའི་དཔོན་རུ་དཔོན་ཆོས་དར་གྱི་བུ་མོ་སྲིང་ཆུང་ཞེས་པ་སྐྱེད་ཡུམ་སྟེ། དེ་ལྟར་རིགས་རུས་ཆོ་འབྲང་ཕུན་སུམ་ཚོགས་པར་རབ་བྱུང་བཅུ་བཞི་པའི་ནང་ཚན་ཟིལ་གནོན་ཞེས་པ་མེ་ཕོ་རྟ་ཡི་ལོ་གཟའ་སྐར་འཕྲོད་སྦྱོར་ཕུན་སུམ་ཚོགས་པའི་ཉིན་ཡ་ཆུའི་དིང་ཆུང་ཞེས་པར་ངོ་མཚར་བའི་ལྟས་དང་བཅས་ཏེ་སྤྲུལ་པའི་པདྨོ་བཞད། རྗེ་ཉིད་ཀྱི་ཁུ་བོ་དབོན་བླ་མ་སྒྲུབ་མཆོག་པདྨ་དར་རྒྱས་ཀྱིས་མི་ཕམ་རྒྱ་མཚོ་ཞེས་པའི་མཚན་གྱི་ཅོད་པན་དཔྱང༌། རྗེ་ཉིད་འཁྲུངས་པ་དང་རྟེའུ་རྐྱང་བུ་སྟོབས་ལྡན་ཞིག་ཀྱང་བཙས་པ་ཉིད་ཀྱི་ཆིབས་རྟ་ཡིན་ཞེས་ཞལ་བདག་མཛད་པ་དང༌། དེ་མཚུངས་འབྲི་ཡི་བེའུ་རྒལ་པའི་སྤུ་དཀར་པོ་སེང་གེ་ཁྱི་ཚུགས་སུ་གནས་པའི་གཟུགས་གསལ་ཅན་ཞིག་ཀྱང་ཡོད་པར་གསུངས། སྐུ་ན་ཕྲ་མོའི་དུས་ནས་ཡི་དམ་འཇམ་དཔལ་ཞི་དྲག་དང༌། ཆོས་སྐྱོང་གེ་སར་གཉིས་ལས་བསམ་རྒྱུ་མེད་པ་ཞིག་ཡོད་པ་དང༌། བྱིས་པའི་ཞལ་ལས་བེའུ་སྐྱེས་པ་ཚུན་ཆད་ཐུགས་ལ་གསལ་བའི་དྲན་པ་མངའ། མདའ་གཞུ་དང་གོ་མཚོན་ལ་ཐུགས་ཤིན་ཏུ་དགྱེས་ཤིང་སྐུའི་ཉེར་སྤྱད་མདའ་གཞུ་འབྲལ་སྤང་དུ་བསྣམས་པ་དང༌། ཐུགས་དཔའ་བརྟུལ་སྙིང་སྟོབས་ཤིན་ཏུ་ཆེ་བར་གྲགས། དགུང་གྲངས་བཅུ་གཉིས་པའི་ཐོག་ཡུལ་དེའི་སྤྱི་ལུགས་ལྟར། འོག་མིན་ཨོ་རྒྱན་སྨིན་གྲོལ་གླིང་པའི་ཆོས་བརྒྱུད། ཞེ་ཆེན་བསྟན་གཉིས་དར་རྒྱས་གླིང་གི་དགོན་ལག་ཏུ་གྱུར་པ་འཇུ་མོ་ཧོར་གསང་སྔགས་ཆོས་གླིང་དུ་ཆོས་ཞུགས་གནང་སྟེ་གྲྭ་བཙུན་དཀྱུས་མའི་ཚུལ་དུ་བཞུགས་ཤིང༌། དགུང་གྲངས་དྲུག་བདུན་སྐོར་ནས་སྡོམ་གསུམ་རྣམ་ངེས་བཅས་ཐུགས་འཛིན་མཛད། དང་པོ་ཉིད་ཀྱི་ཨ་ཁུ་པདྨ་དར་རྒྱས་ནས་སྐུ་པང་དུ་བཞག་སྟེ་རྩིས་སྐར་ནག་གི་སྔོན་འགྲོ་གསན་ནས་ཐུགས་སུ་ཆུད། བཤེས་གཉེན་དམ་པ་གྲགས་པ་རྒྱལ་མཚན་ཞེས་རྗེ་བླ་མ་ཉིད་ཀྱི་གསུང་ལས། བདག་ཅག་ཐོག་མའི་དགེ་བའི་བཤེས་གཉེན་ཆེན་པོ་བསླབ་པ་གསུམ་གྱི་རྣམ་ཐར་ཕུལ་དུ་བྱུང་ཞིང༌། བདེ་བ་ཅན་དུ་རྒྱལ་བའི་སྲས་ཀྱི་སྤྱོད་པ་ལ་སློབ་པའི་རྒྱུ་ཚོགས་ལ་མངའ་དབང་ཡང་དག་པར་འབྱོར་པ། བཀའ་དྲིན་མཚུངས་པ་མ་མཆིས་པའི་དགེ་སློང་གྲགས་པ་རྒྱལ་མཚན་དཔལ་བཟང་པོ་ཞེས་བསྔགས་བརྗོད་གནང་བ། ཐམས་ཅད་མཁྱེན་གཟིགས་མཁྱེན་བརྩེའི་དབང་པོའི་ཞལ་སློབ་སྒྲུབ་གནས་ཀྱི་རྒྱལ་པོ་པདྨ་ཤེས་ཕུག་གི་མཚོ་རྒྱལ་གཟིམ་ཕུག་ཏུ་བླ་མའི་ཐུགས་སྒྲུབ་བར་ཆད་ཀུན་སེལ་གྱི་བླ་མ་ལོངས་སྐུའི་ཆ་ལག་འོད་དཔག་མེད་ཞིང་སྦྱོང་གི་ཆོ་ག་ལ་བརྟེན་ནས་བྱང་ཆུབ་སེམས་དཔའི་སྨོན་ལམ་གྱི་རྒྱལ་པོ་བཟང་སྤྱོད་འབུམ་ཕྲག་གསུངས་ནས་སྐུ་འཕོས་མ་ཐག་བདེ་བ་ཅན་དུ་བྱོན་པར་གྲགས་པ་གང་ལས་སྡོམ་གསུམ་རྣམ་ངེས་གསན་སྦྱང་མཛད། དགུང་གྲངས་བཅུ་སྐོར་ནས་འབྲི་ཀློག་ཐོགས་མེད་དུ་མཁྱེན། སྐུ་ཆུང་དུས་གནག་ཕྱུགས་ཀྱི་རྫི་བོར་ཕེབས་པའི་སྐབས་ཀྱང་རྡོ་ལེབ་ལ་ཕྱག་བྲིས་མང་པོ་གནང༌། ཚིག་བཅད་ཀྱང་མང་པོ་ཐོགས་མེད་དུ་རྩོམ་ནུས་པར་གསུངས། འོག་ནས་རྒྱས་པར་འཆད་འགྱུར་ལྟར་ཤེས་བྱ་རིག་པའི་གནས་ཆེ་ཆུང་སོགས་ཕ་མཐའ་ཡས་པའི་ཐོས་པའི་རྒྱ་མཚོ་ཆེན་པོར་མཁྱེན་དཔྱོད་ཀྱི་གྲུ་གཟིངས་སྐྱེས་སྦྱངས་བརྩོན་པའི་བ་དན་གཡོ་བཞིན་པར་ཞུགས་ཏེ་མདོ་སྔགས་ཀྱི་གཞུང་ལུགས་ཀྱི་སྒྲོ་འདོགས་ཆོད་པར་སྦྱངས་ནས་རྣམ་དག་ལྟ་སྒོམ་སྤྱོད་པའི་གཅེས་ནོར་ཐམས་ཅད་བདག་གིར་བཞེས། ཚིག་དོན་གསན་པ་ཙམ་མ་ཡིན་པར་ནང་དུ་རྒྱལ་བ་དགྱེས་བསྐྱེད་སྐྱེས་བུ་གསུམ་གྱི་ལམ་གྱི་ཉིང་ཁུའི་གསན་པ་དེའི་དོན་དམ་གནད་མ་ལུས་པ་འགལ་མེད་གནད་དུ་བསྡོམས་ནས་ཚུལ་གཉིས་ཤིང་རྟའི་ལམ་སྲོལ་གཅིག་ཏུ་དྲིལ་ཏེ་མི་འཕྲོག་པའི་མཁྱེན་རབ་ཀྱིས་ཐུགས་རྒྱུད་ཆོས་དང་གཅིག་ཏུ་བསྲེས་ཏེ་འདྲེས་པར་མཛད་པའི་ཐ་མར་གདོད་ནས་གོམས་པའི་ཡེ་ཤེས་ཆེན་པོའི་གསང་མཛོད་རྙེད་དེ་ཆོས་ཐམས་ཅད་ཀྱི་གནསྃ་ལུགྃས་རྒྱལ་བའི་དགོངས་པ་མ་ནོར་བ་སྒྲ་ཇི་བཞིན་མངོྃན་སུྃམ་དུྃ་གཟིགས་པར་གྱུར་པས་འཁྲུལ་པའི་མུན་སྤྲུལ་བརྟོལ་ནས་ངེས་པ་དོན་གྱི་འཇམ་དཔལ་གཞོན་ནུའི་ཐུགས་ཀློང་དུ་བཞུགས་པ་དཔྃལ་ལྡནྃ་བླྃ་མྃའི་ཞབྃས་ལྃ་གསོྃལ་བྃ་འདེབྃས། །
གཉིས་པ་རྒྱས་པར་བཤད་པ་ལ་གཉིས། བསྟན་དང་སྟོན་པ་ལ་ངེས་ཤེས་སྐྱེས་པའི་ཚུལ་དང༌། དེའི་བསྟན་པ་ལ་གསན་བསམ་སྒོམ་པ་མཛད་ཚུལ་དང་ཞར་བྱུང་ཐ་མའི་མཛད་ཚུལ་བསྟན་པའོ། །དང་པོ་ལ་བཞི་ལས། །དང་པོ་ནི།
རྗེ་འདི་ཉིད་ཀྱི་སྐུའི་སྐྱེ་བ་ཐམས་ཅད་དུ་དམ་པའི་ཆོས་ཚོལ་བ་དང༌། ཆོས་ཀྱི་མཛོད་བསགས་པ་དང༌། དེ་ཉིད་གཞན་ལ་སྟོན་པ་ཆོས་ཀྱི་སྒྲོན་མེ་སྦར་བ་རྣམས་རྣམ་ཐར་གྱི་གཙོ་བོ་ཡིན་པའི་མཐུས་རྒྱལ་སྲས་ཞི་བ་ལྷས། འགྲོ་བའི་སྡུག་བསྔལ་སྨན་གཅིག་པུ། །བདེ་བ་ཐམས་ཅད་འབྱུང་བའི་གནས། །བསྟན་པ་རྙེད་དང་བཀུར་སྟི་དང༌། །བཅས་ཏེ་ཡུན་རིང་གནས་གྱུར་ཅིག །ཅེས་རྗེས་སུ་བསྔགས་པ་ལྟར་བསྐལ་བཟང་རྣམ་འདྲེན་བཞི་པ་སྟོན་པ་ཐུབ་པའིྃ་དབང་པོའི་རིང་ལུགས་ལུང་རྟོགས་ཀྱི་བསྟན་པ་རིན་པོ་ཆེ་བཀའ་དང་བསྟན་བཅོས་ཀྱིས། མདོ་སྔགས་བསྟནྃ་པྃ་ཡོངས་རྫོགས་ཀྱི་སྙིང་པོར་གྱུར་པ་ནི་ཐེག་དགུའི་ཡང་རྩེ་འོད་གསལ་རྡོ་རྗེ་སྙིང་པོ་ནང་རྒྱུད་ཡོ་ག་གསུམ་གྱི་གནད་བསྐྱེད་རྫོགས་རྫོགས་པ་ཆེན་པོ་བཀའ་གཏེར་གྱི་ལམ་ཁྱད་པར་དྲུག་གིས་འཕགས་ཤིང་རྒྱལ་བའི་ཆོས་མཛོད་ཟབ་ཅིང་རྒྱ་ཆེ་བ་ཐམས་ཅད་དེ་ལ་རྫོགས་པར་མཁྱེན་ནས། རིན་ཐང་ཤེས་པའི་སྐྱེས་བུའི་ཡིད་བཞིན་ནོར་བུ་རྙེད་པ་ལྟར་གྱུར་ནས། རིང་ལུགས་འདི་ལ་ཐོས་བསམ་སྒོམ་པ་དཔྱིས་ཕྱིན་པ་ཞིག་བྱེད་དུ་ནམ་འོང་དགོངས་ནས་ཉིན་དང་མཚན་མོའི་དུས་ཀུན་ཏུ་མཛད་སྤྱོད་གཞན་ལ་ཐུགས་མི་འཇུག་པ་དཔེར་ན་བུ་གཅིག་པུ་ཡིས་མ་བརྗེད་པ་མེད་པ་བཞིན་དྲན་ཏེ་ཐོས་བསམ་སྒོམ་པ་ལ་རིངས་པ་བྱང་ཆུབ་སེམས་དཔའ་ཆེན་པོ་རྟག་ཏུ་ངུའི་ཤེས་རབ་ཀྱི་ཕ་རོལ་ཏུ་ཕྱིན་པ་ཚོལ་བ་ལྟ་བུ་སྟེ། རྗེ་ཉིད་ཀྱི་བཀའ་འཕྲོས་ལས། ཕྲན་ཆུང་དུས་མདོ་སྔགས་ཀྱི་གཞུང་རྣམས་ཤེས་འདོད་ཀྱི་རེ་བ་ཤིན་ཏུ་ཆེ་ཡང་འཆད་ཉན་མཛད་པའི་སློབ་དཔོན་ནི་གང་ནས་སྟབས་མ་འགྲིགས། མི་ཚེ་ཡུད་ཙམ་དེ་སྟོང་པར་ཟད་བོར་སྙམ་སྟེ་སེམས་ལ་སྡུག་བསྔལ་མང་པོ་བྱུང་ཞེས་གསུངས་པ་ལྟར་རོ། །དེ་ལྟ་བུའི་སྐུ་ན་ཚོད་ཕྲ་ཡང་དམ་པའི་ཆོས་ཁོ་ན་དོན་དུ་གཉེར་བའི་ངོ་མཚར་གྱི་ཐུགས་བསྐྱེད་མངའ་བའི་དཔལ་ལྡན་བླ་མའི་ཞབས་ལ་གསོལ་བ་འདེབས། །
གཉིས་པ་ཞིང་འདིའི་སྟོན་པའི་རྣམ་ཐར་རྗེས་སུ་དྲན་པའི་ཚུལ་ནི།
སློབ་དཔོན་མཐོ་བཙུན་གྲུབ་རྗེས། བདག་ནི་སྟོན་པ་གཞན་སྤངས་ཏེ། །བཅོམ་ལྡན་ཁྱོད་ལ་སྐྱབས་མཆིས་པ། །དེ་ཅིའི་སླད་དུ་ཞེ་ན་ཁྱོད། །སྐྱོན་མི་མངའ་ལ་ཡོན་ཏན་ལྡན། །ཞེས་དང༌། རྗེ་ཉིད་ཀྱིས་ཀྱང༌། བདག་ཅག་སྙིགས་མའི་འགྲོ་བ་མགོན་མེད་རྣམས། ཐུགས་རྗེས་ལྷག་པར་བཟུང་བའི་བཀའ་དྲིན་གྱིས། །ཞིང་དང་དུས་འདིར་རིན་ཆེན་རྣམ་གསུམ་གྱིས། །སྣང་བ་ཇི་སྙེད་ཁྱོད་ཀྱི་ཕྲིན་ལས་ཉིད། །དེ་ཕྱིར་སྐྱབས་མཆོག་མཚུངས་མེད་གཅིག་པུ་རུ། །ཡིད་ཆེས་དད་པས་སྙིང་ནས་གསོལ་འདེབས་ན། །ཞེས་གསུངས་པ་ལྟར། དབང་རྣོན་ཆོས་ཀྱི་རྗེས་སུ་འབྲང་བའི་བློ་ལྡན་དག་གི་ཆོས་སྣང་བའི་སྒོ་དད་པ་དང་སྙིང་རྗེ་ལྷན་སྐྱེས་སུ་མངའ་ཞིང༌། དེ་ཡང་མ་ནོར་བའི་སྐྱབས་བསླུ་བ་མེད་པ་ལ་འདུས་པ་ཆོས་ཉིད་ཡིན་པས་ས་གསུམ་སྐྱེ་དགུའི་རྣམ་འདྲེན་ཕྱོགས་དུས་ཀྱི་རྒྱལ་བ་སྲས་དང་བཅས་པ་རྣམས་དང༌། ཁྱད་པར་དུ་ཡང་མི་མཇེད་ཞིང་གི་བསྐལ་བཟང་སངས་རྒྱས་སྟོང་གི་བཞི་པ་རྩོད་དུས་སྙིགས་མའི་སེམས་ཅན་ལ་ཐུགས་སྙིང་རྗེ་ཆེན་པོའི་སྨོན་ལམ་ཆེན་པོ་ལྔ་བརྒྱ་བཏབ་ནས་རྗེས་སུ་བཟུང་བས་པདྨ་དཀར་པོ་ལྟ་བུར་བསྔགས་པའི་འདྲེན་པ་མཉམ་མེད་ཤཱཀྱའི་རྒྱལ་པོའི་རྣམ་ཐར་དང་བཀའ་དྲིན་སངས་རྒྱས་ཀུན་ལས་ཁྱད་པར་དུ་འཕགས་པའི་ངོ་མཚར་གྱི་རྒྱུ་མཚན་མཁྱེན་པས་དེ་ཡི་མཚན་ཙམ་ཐོས་པས་ཐུགས་རྒྱུད་དད་པས་འཁུལ་ཏེ་མོས་གུས་མཆི་མ་འཁྲུགས་པ་འབྱུང་བ་ནི་ཤིན་ཏུ་ངོ་མཚར་རྨད་དུ་བྱུང་བ་སྟེ། འཇམ་མགོན་བླ་མ་མཆོག་གི་ཞལ་ནས། དེས་ན་བོད་དུ་བསྟན་པ་གནས་པ་འདི་མཁན་ཆེན་ཉིད་ཀྱི་ཐུགས་བསྐྱེད་དང་སྨོན་ལམ་ཁོ་ནའི་མཐུ་ལས་བྱུང་བ་གོར་མ་ཆག་ཀྱང༌། གང་ཟག་སོ་སོའི་སྣང་བ་ལ་རང་རང་གི་བླ་མ་རེས་དགོན་པ་རེ་མཛད་པའི་སྟབས་ཀྱིས་བྱུང་བར་སེམས་པ་ནི། སྐྲ་ལ་གྲི་འཇུ་བ་དང་གོས་ལ་ཚོན་འཛིན་པ་ཚུན་ཆད་སངས་རྒྱས་ཀྱི་ཕྲིན་ལས་ཡིན་ཀྱང་སུས་མི་ཤེས་པ་དང་འདྲའོ། །ཞེས་གསུངས་པ་ལྟར། སྙིགས་དུས་སྟོན་པའི་རྗེས་འཇུག་ཁས་འཆེ་བའི་མཁས་དང་གྲུབ་པར་རློམས་པ་རྣམས་ཐུབ་དབང་མཆོག་གི་མཚན་ཆེ་བ་དང་བཅས་ཏེ་བརྗོད་པའང་དཀོན་པར་སྣང་བས་དེ་ལྟ་བུ་མ་ཡིན་པའི་རྒྱུ་མཚན་ཚུལ་བཞིན་མཁྱེན་པ་དཔལ་ལྡན་བླ་མའི་ཞབས་ལ་གསོལ་བ་འདེབས། །
གསུམ་པ་བསྟན་པ་ལ་ཕྱག་རྗེས་མངའ་བ་སྐྱེས་བུ་ཁྱད་པར་ཅན་རྗེས་སུ་དྲན་པའི་ཚུལ་ནི།
མཛོད་ལས། སྟོན་པའི་བསྟན་པ་རྣམ་གཉིས་ཏེ། །ལུང་དང་རྟོགས་པའི་བདག་ཉིད་དོ། །དེ་འཛིན་བྱེད་པ་སྨྲ་བྱེད་དང༌། །སྒྲུབ་པ་བྱེད་པ་ཁོ་ནའོ། །ཞེས་གསུངས་པ་ལྟར་ལྷ་དང་བཅས་པའི་འཇིག་རྟེན་ན་འགྲན་ཟླ་མེད་པའི་སྟོན་པ་ཐུགས་རྗེ་ཅན་དེ་དང་དེའི་རིང་ལུགས་ལུང་རྟོགས་ཀྱི་བ་སྟན་པ་རིན་པོ་ཆེ་ད་ལྟའི་བར་འཛིན་སྐྱོང་སྤེལ་བའི་ཤཱཀྱའི་རྒྱལ་པོ་དེ་ཡི་སྲས་རྒྱ་གར་འཕགས་པའི་ཡུལ་དུ་ཤིང་རྟ་ཆེན་པོ་གཉིས། འཛམ་གླིང་མཛེས་པའི་རྒྱན་དྲུག །རྨད་དུ་བྱུང་བའི་སློབ་དཔོན་ཆེན་པོ་གཉིས། བོད་དུ་ལོ་ཆེན་བཻ་རོ་ཙ་ན། སྐ་ཅོག་ཞང་གསུམ། སོ་ཟུར་གནུབས་གསུམ། ས་སྐྱ་པཎ་ཆེན། བུ་དོལ་ཇོ་ནང་སོགས་ཉི་ཟླ་ལྟར་གྲགས་པའི་མཁས་མཆོག་རྣམས་ཀྱི་བཀའ་དང་བསྟན་བཅོས་ཀྱི་དགོངས་པ་འགྲེལ་བའི་ཟབ་རྒྱས་ཀྱི་དགོངས་པ་ཟླ་མེད་པ་དབུ་མ་དང༌། འདུལ་མངོན། ཕར་ཕྱིན་གྱི་གསང་ཆེན་རྒྱུད་སྡེ་རྒྱ་མཚོའི་རིང་ལུགས་ལོག་རྟོག་འཁྲུལ་པའི་དྲི་མ་མེད་པ་མཚུངས་མེད་རྒྱལ་བ་དགྱེས་པའི་ལམ་བཟང་གསལ་བར་མཛད་པ་དང༌། ཁྱད་པར་བོད་ཡུལ་མཐའ་འཁོབ་མུན་པའི་གླིང་དུ་རྒྱལ་བསྟན་ཉིན་བྱེད་འདྲེན་པའི་ཐུགས་བསྐྱེད་དང་སྨོན་ལམ་མཛད་པ་རྨད་དུ་བྱུང་བ་སངས་རྒྱས་གཉིས་པ་མཁན་སློབ་ཆོས་ཀྱི་རྒྱལ་པོ་རྣམ་པ་གསུམ་སྟེ། མཆོག་གྱུར་བདེ་ཆེན་གླིང་པའི་ཟབ་གཏེར་རིགས་གསུམ་སྙིང་ཐིག་གི་ཁོག་དབུབ་ལས། བཅོམ་ལྡན་མགོན་པོ་ཀུན་ཏུ་གཟིགས༔ རྒྱལ་སྲས་གཙོ་བོ་འཇམ་པའི་དབྱངས༔ བོད་ཡུལ་བསྟན་པ་སྤེལ་བའི་ཕྱིར༔ ཆོས་རྒྱལ་མཆོག་གི་རྣམ་པར་སྣང༔ འོད་ཟེར་ཀུན་འཕགས་དཔལ་བརྩེགས་རྒྱལ༔ པདྨ་གར་དབང་སྤྱན་རས་གཟིགས༔ འཛམ་གླིང་གདུལ་བྱའི་སྣང་ངོ་རུ༔ མཚོ་སྐྱེས་རྡོ་རྗེར་ལྷུན་གྱིས་གྲུབ༔ དཀྱིལ་འཁོར་ཁྱབ་བདག་རྡོ་རྗེ་འཆང་༔ གསང་བ་ཀུན་འཛིན་མཐུ་སྟོབས་བདག༔ བོད་ཁམས་ཐུབ་བསྟན་སྣང་མཛད་པ༔ བྱང་ཆུབ་སེམས་དཔའ་ཞི་བ་འཚོ༔ བདག་ཅག་གསུམ་ནི་རིགས་གསུམ་གྱི༔ སེམས་དཔའ་མཆོག་དང་དབྱེར་མེད་ཅིང་༔ འདས་དང་མ་འོངས་ད་ལྟའི་དུས༔ འགྲོ་འདུལ་ཕྲིན་ལས་ལྷུན་གྱིས་གྲུབ༔ དངོས་དང་སྐུ་ཡི་བཀོད་པ་གཞན༔ སྔགས་དང་ཡེ་ཤེས་རོལ་མོ་ནི༔ བྱུང་དང་འབྱུང་འགྱུར་སྣོད་ལྡན་ལ༔ རྡོ་རྗེའི་སྔགས་རྒྱུད་ཅིར་ཡང་སྣང་༔ ཞེས་གསུངས་པ་ལྟར་ལུང་སྡེ་སྣོད་གསུམ་གྱི་འཆད་ཉན་དང༌། ལམ་བསླབ་པ་གསུམ་གྱི་ཉམས་ལེན་གྱིས་མི་ནུབ་པར་ཕྱོགས་དུས་ཀུན་ཏུ་སྤེལ་བར་ཐུགས་ཀྱིས་གཡར་དམ་བཅས་པ་ནི་མདོ་ལས། ཇི་ལྟར་བསྐལ་པ་བྱེ་བ་སྟོང་བརྗོད་ཀྱང༌། །སངས་རྒྱས་ཡེ་ཤེས་མཐའ་ཡོད་མ་ཡིན་ལྟར། །དེ་བཞིན་གཤེགས་པའི་དམ་པའི་ཆོས་འཛིན་པའི། །བསོད་ནམས་དེ་ཡང་ཚད་ཡོད་མ་ཡིན་ནོ། །ཞེས་དང༌། དཀོན་མཆོག་ཏཱ་ལའི་མདོ་ལས། །གང་དག་སངས་རྒྱས་ཆོས་ལ་དད་གུས་ལ། །དེ་དག་རྒྱལ་བར་མཆོད་པ་རྒྱ་ཆེན་བྱེད། །གང་དག་རྒྱལ་ལ་མཆོད་པ་ཆེ་བྱེད་པ། །དེ་དག་སངས་རྒྱས་དད་པ་བསམ་མི་ཁྱབ། །གང་དག་རྒྱལ་བའི་ཆོས་ལ་དད་གུས་པ། །དེ་དག་རྒྱལ་བར་ཆོས་ཉན་ངོམས་པ་མེད། །གང་དག་རྒྱལ་བའི་ཆོས་ཉན་མི་ངོམས་པ། །དེ་དག་ཆོས་ལ་མོས་པ་བསམ་མི་ཁྱབ། །གང་དག་རྟག་ཏུ་དགེ་འདུན་དད་གུས་པ། །དེ་དག་མི་ལྡོག་དགེ་འདུན་དད་པ་ཡིན། །གང་དག་མི་ལྡོག་དགེ་འདུན་རབ་དད་པ། །དེ་དག་དད་པའི་སྟོབས་ཀྱིས་མི་ལྡོག་འགྱུར། །གང་དག་དད་པའི་སྟོབས་ཀྱིས་མི་ལྡོག་པ། །དེ་དག་དབང་པོ་རྣོ་ཞིང་རབ་ཏུ་གསལ། །གང་དག་དབང་པོ་རྣོ་ཞིང་རབ་གསལ་བ། །དེ་དག་སྡིག་པའི་གྲོགས་པོ་རྣམ་པར་སྤང༌། །གང་དག་སྡིག་པའི་གྲོགས་པོ་རྣམ་སྤང་བ། །དེ་དག་ཆོས་ལྡན་གྲོགས་ཀྱིས་ཡོངས་སུ་བཟུང༌། །གང་དག་ཆོས་ལྡན་གྲོགས་ཀྱིས་ཡོངས་བཟུང་བ། །དེ་དག་དགེ་བ་རྒྱ་ཆེར་གསོག་པར་བྱེད། །གང་དག་དགེ་བ་རྒྱ་ཆེན་གསོག་བྱེད་པ། །བདག་ཉིད་ཆེན་པོ་དེ་དག་སྐུ་སྟོབས་ལྡན། །བདག་ཉིད་ཆེན་པོ་སྐུ་སྟོབས་གང་ལྡན་པ། །དེ་དག་མོས་པའི་ཁྱད་པར་རྒྱ་ཆེན་བྱེད། །གང་དག་མོས་པའི་ཁྱད་པར་རྒྱ་ཆེ་བ། །དེ་དག་རྒྱལ་བ་ཀུན་གྱིས་རྟག་བྱིན་རློབ། ཅེས་སོགས་རྒྱ་ཆེར་གསུངས་པ་ལྟར་རོ། །
བཞི་པ་དེའི་རིང་ལུགས་ཀྱི་ཆེ་བ་དྲན་པས་སྤེལ་བ་དམ་བཅས་ཚུལ་ནི།
ཡབ་སྲས་མཇལ་བའི་མདོ་ལས། མི་ཁོམ་བརྒྱད་པོ་ཐམས་ཅད་རབ་སྤང་ཞིང༌། །དལ་བ་ཕུན་ཚོགས་རྙེད་དཀའ་ཐོབ་གྱུར་ནས། །བདེ་གཤེགས་བསྟན་ལ་དད་པ་རྙེད་གྱུར་པའི། མཁས་པ་རྣམས་ཀྱི་རིག་པའི་རྣལ་འབྱོར་སྤྱོད། །ཅེས་གསུངས་པ་བཞིན། སྐྱེས་བུ་ཆེན་པོ་གང་དུ་སྐུ་སྐྱེ་བའི་མྱུ་གུ་བཟུང་བ་དེའི་ཚེའི་དམ་པའི་ཡོན་ཏན་ནི་རྒྱ་མཚོའི་ཀློང་གི་ནོར་བུའི་ཁ་དོག་བཞིན་སྐུའི་ན་ཚོད་ཀྱི་མེ་ཏོག་ནར་མ་སོན་པ་གཞོན་ནུའི་གཟུགས་ཀྱིས་ཕྲ་མོར་གྱུར་པ་ལྟར་ཡོན་ཏན་ཀྱང་བདག་གིས་ཐོས་བསམ་སྒོམ་པ། འཆད་རྩོད་རྩོམ་པ་སོགས་ཐབས་ཀྱི་སྒོ་གང་གིས་སྲིད་ཞིའི་རྣམ་འདྲེན་རྨད་བྱུང་འཕགས་བོད་དུ་བྱོན་པ་མཁས་གྲུབ་མཆོག་དེ་དག་གིས་རྗེས་འཇུག་གི་དོན་དུ་བཞག་པའི་རིང་ལུགས་དྲི་མ་མེད་པ་ནི་མ་ཕམ་པས། ཆོས་རྣམས་ཐམས་ཅད་བཀའ་དང་བསྟན་བཅོས་ཏེ། །ལེགས་པར་གསུངས་དང་དེ་ཡི་དགོངས་འགྲེལ་བ། །དེ་ཡི་དབང་གིས་ཤཱཀྱའི་བསྟན་པ་འདི། །འཇིག་རྟེན་ཁམས་འདིར་ཡུན་རིང་གནས་པར་འགྱུར། །ཞེས་གསུངས་པ་ཉིད་ཡིན་པས་བཀའ་དྲིན་རྗེས་སུ་གཟོ་བའི་ཕྱིར་དུ་སྲིད་ཞིའི་གཅེས་ནོར་རྒྱལ་བའི་བསྟན་པ་རིན་པོ་ཆེ་ཉིད་ཡིན་ཏེ། སྤེལ་མར་བསྟོད་པ་ལས། བགྲོད་པ་གཅིག་དང་ཐབས་བདེ་དང༌། །ལེགས་པར་འགྲེལ་དང་ཉེས་པ་དང༌། །ཐོག་མ་བར་དང་མཐར་དགེ་བ། །ཁྱེད་ཀྱིས་བསྟན་འདྲ་གཞན་ལ་མེད། །ཅེས་གསུངས་པ་ཉིད་རང་ནོར་རང་གིས་ངོ་ཤེས་པས་དགོས་པ་དང་ཕན་ཡོན་ཆེ་ཞིང་གཡར་དམ་བཅས་པ་བཞིན། ཐུབ་བསྟན་སྤྱི་དང་ཁྱད་པར་དུ་གསང་ཆེན་སྔ་འགྱུར་བཀའ་གཏེར་གྱི་ཤིང་རྟ་ཆོས་ཀྱི་རྒྱལ་པོ་རོང་ཀློང་གཉིས་ཀྱི་ཞལ་སྐྱིན་དུ་བཞུགས་པའི་ཚུལ་འཆད་འགྱུར་ལྟ་བུའི་རྣམ་ཐར་མཚུངས་མེད་དཔལ་ལྡན་བླ་མའི་ཞབས་ལ་གསོལ་བ་འདེབས། །
གཉིས་པ་དེའི་བསྟན་པ་ལ་གསན་བསམ་སྒོམ་པ་ཇི་ལྟར་མཛད་ཚུལ་ལ་གསུམ། དང་པོ་ཐོས་པས་ཤེས་བྱ་རིག་པའི་ཆོས་ཐམས་ཅད་ཐུགས་སུ་ཆུད་ཚུལ། བར་དུ་བསམ་པས་རྒྱལ་བའི་དགོངས་པ་ཟབ་རྒྱས་ཐུགས་རྒྱུད་དང་འདྲེས་ཚུལ། མཐར་སྒོམ་པས་རིག་འཛིན་གྲུབ་པའི་རྒྱལ་སར་གཤེགས་ཚུལ་ལོ། །དང་པོ་ཐོས་པའི་རྒྱུ་སྐྱེས་སྦྱང་གི་བློ་གྲོས་ལྷན་སྐྱེས་སུ་མངའ་ཚུལ་དང༌། ཐུན་མིན་ལྷག་པའི་ལྷས་བྱིན་གྱིས་བརླབ་ཚུལ་གཉིས་ཀྱིས་མདོར་བསྟན། འབྲས་བུ་ཤེས་བྱ་རིག་པའི་གནས་ཐམས་ཅད་ཐུགས་སུ་ཆུད་ཚུལ་རྒྱས་པར་བཤད་པའོ། །དང་པོ་ནི།
ཇི་སྐད་དུ། ཆུ་སྐྱར་ལས་ནི་ཆུ་ཤེས་དང༌། །དུ་བ་ལས་ནི་མེར་ཤེས་ལྟར། །བྱང་ཆུབ་སེམས་དཔའ་བློ་ལྡན་གྱི། །རིགས་ནི་མཚན་མ་དག་ལས་ཤེས། །ཞེས་པ་ལྟར་སྐུ་གསང་བ་ཟབ་མོའི་དབྱིངས་རྗེ་བཙུན་མཁྱེན་པའི་བདག་པོ་གཉིས་སུ་མེད་ཅིང༌། དེའི་སྒྱུ་འཕྲུལ་གྱི་རོལ་པ་ཐམས་ཅད་ཆོས་རབ་རྣམ་པར་འབྱེད་པའི་བློ་གྲོས་དང་སྤོབས་པ་བསམ་མི་ཁྱབ་པ་ཉི་མ་དང་འོད་ཟེར་བཞིན་ལྷུན་གྱིས་གྲུབ་པའི་མངོན་རྟགས་མ་སྦས་པར་གསལ་ཏེ་སྐུའི་སྐྱེ་བ་སྔོན་ནས་ཟབ་དང་རྒྱ་ཆེ་བའི་ཆོས་ལ་སྦྱངས་བའི་ལས་འཕྲོ་ལེགས་སྨོན་བཟང་པོ་བཞི་ལྡན་དུ་སད་པ་ཡིས་ཟབ་པ་སྟོང་པ་ཉིད་དང་རྒྱ་ཆེ་བ་ས་བཅུ་ལམ་ལྔ་སོགས་ཀྱི་དོན་རྒྱས་པར་སྟོན་པའི་མདོ་ཤེས་རབ་ཀྱི་ཕ་རོལ་དུ་ཕྱིན་པ་དང༌། ཏིང་འཛིན་རྒྱལ་པོ་སོགས་དང༌། སངས་རྒྱས་ཕལ་པོ་ཆེ། དཀོན་མཆོག་བརྩེགས་པ་སོགས་དང༌། རྒྱུད་ཀྱི་གཙོ་བོ་བདེ་གསང་འཇིགས་གསུམ་ལས་ཀྱི་འཁོར་ལོ། མདོ་སྒྱུ་སེམས་ཕྱོགས་ཀྱི་རྒྱུད་ལུང་མན་ངག་གི་དགོངས་དོན་དང་དེ་དག་གི་དགོངས་འགྲེལ་བསྟན་བཅོས་གྲགས་ཆེ་བ་དཔལ་མགོན་འཕགས་པ་ཀླུ་སྒྲུབ་ཀྱིས་གཏམ་ཚོགས། དབུ་མ་རིག་ཚོགས། བསྟོད་ཚོགས་བཅས་འཁོར་ལོ་གསུམ་གྱི་དགོངས་འགྲེལ་དང༌། རྒྱལ་ཚབ་ས་བཅུའི་དབང་ཕྱུག་གི་བྱམས་ཆོས་སྡེ་ལྔ། འཕགས་པ་ལྷའི་བཞི་བརྒྱ་པ། ཟླ་གྲགས་ཀྱི་འཇུག་པ། ཞི་བ་ལྷའི་སྤྱོད་འཇུག །མཁན་ཆེན་བྱང་ཆུབ་སེམས་དཔའི་དབུ་མ་རྒྱན་སོགས་དང༌། ཐོག་མེད་དང་དབྱིག་གཉེན་སྐུ་མཆེད་ཀྱི་མངོན་པ་གོང་འོག །སོ་ཐར་གྱི་མདོ་དང༌། ཡོན་ཏན་འོད་ཀྱི་འདུལ་བ་མདོ་རྩ། ཕྱོགས་ཀྱི་གླང་པོའི་ཚད་མ་ཀུན་བཏུས། ཆོས་ཀྱི་གྲགས་པའི་རྣམ་འགྲེལ་སོགས་ཀྱིས་མཚོན་བཅུ་ཕྲག་རིག་པའི་གནས་ཐམས་ཅད་ཀྱིས་དགོངས་དོན་ལ་བཤེས་གཉེན་གྱི་ངག་ཁྲིད་སོགས་གང་ལའང་མ་ལྟོས་པར་སྤྱན་གྱིས་བལྟས་པ་ཙམ་གྱིས་ཚིག་དོན་ཐམས་ཅད་དཀའ་ངལ་མེད་པ་བདེ་བླག་གིས་ཁོང་དུ་ཆུད་པས་ཤེས་བྱ་རིག་པའི་གནས་ཐམས་ཅད་གཟིགས་པའི་པཎྜི་ཏ་ཆེན་པོ་དཔལ་ལྡན་བླ་མའི་ཞབས་ལ་གསོལ་བ་འདེབས། །
གཉིས་པ་ཐུན་མིན་ལྷག་པའི་ལྷས་བྱིན་གྱིས་བརླབས་ཚུལ་ནི།
བཀའ་ལས་ཕྲན་ལོ་ཆུང་དུས་གསར་རྙིང་གི་མཁས་གྲུབ་བཟང་ལ་མང་བར་བཞུགས་ཀྱང་རྒྱལ་སྲས་མཁས་པའི་ཁྱུ་མཆོག་དཔལ་སྤྲུལ་ཆོས་ཀྱི་དབང་པོའི་ཞལ་སྔ་ནས་སྤྱོད་འཇུག་ཤེར་ལེ་ཞིག་ཉིན་ཞག་ལྔ་ཙམ་ཐོབ་པ་ལས་རང་ཉིད་བསོད་ནམས་དམན་པས་བླ་མ་སུ་ལས་ཀྱང་དཔེ་ཆ་ཞུ་ཡུལ་དང་བསླབ་སྦྱང་སྟབས་མ་འགྲིགས་པ། སྡེ་དགེའི་མངའ་ཁུལ་གྱི་བླ་མ་ཐམས་ཅད་མཇལ་ཞིང་བྱོན་པས་རུ་དམ་རྫོགས་ཆེན་དགོན་དུ་གྲུབ་དབང་རྫོགས་ཆེན་བཞི་པ་མི་འགྱུར་ནམ་མཁའི་རྡོ་རྗེ་རང་ཡུལ་གྱི་མཇལ་ཞུས་མང་པོ་དང་ལྷན་ཅིག་ཕེབས་པས་གཞན་རྣམས་ལ་གང་ཡང་མ་གསུང༌། རྗེ་ཉིད་ན་བཟའ་ཡང་གཟན་ཤམ་མེད་པར་པགས་སློག་རས་དམར་གྱི་མཐའ་རྒྱན་ཅན་ཞིག་བཞེས་གྲི་ཆུང་ངུ་ཞིག་སྐུ་སྐེད་དུ་དྲངས་བཞིན་ཕེབས་པས་མདུན་དུ་ཕེབས་པར་ཕྱག་དབུ་ལ་བཞག་སྟེ་ཁྱེད་རང་དཔལ་ཆེན་འདུས་པའི་བསྙེན་པ་ཞིག་ཞོག་དང་ཁམས་གསུམ་དབང་དུ་འདུས། སྲིད་གསུམ་ཟིལ་གྱིས་གནོན། ཚེ་འདི་ལ་བདེ་སྡུག་འདྲེས་མ་འོང༌། དགུང་གྲངས་བརྒྱད་ཅུ་ཐུབ། མཚན་མི་ཕམ་ཕྱོགས་ལས་རྣམ་རྒྱལ་ཐོགས་ཞེས་དེར་ཡོད་ཀུན་གྱི་ཐོས་པར་གསུངས། ཕྱིས་རྗེ་བླ་མ་མཆོག་གིས་རྫོགས་ཆེན་མི་འགྱུར་ནམ་མཁའི་རྡོ་རྗེས་ཚེ་འདི་ལ་བདེ་སྡུག་འདྲེས་མ་འབྱུང་གསུངས་པ་དེ་ཇི་བཞིན་བྱུང༌། མི་ཚེ་ཕྱེད་ནད་ཀྱིས་མནར་སོང་ཞེས་གསུངས་ཀྱང་ཇི་ལྟར་ལུང་བསྟན་པ་བཞིན་འཁྲུངས་ཡུལ་འཇུ་ཉུང་རི་ཁྲོད་དུ་དཔལ་ཆེན་འདུས་པའི་བསྙེན་སྒྲུབ་མཛད་ཅིང་དེ་ཕྱིན་ཐུགས་དམ་གསང་བའི་ལྷ་མཆོག་མཛད་ཚུལ་ཐུགས་དམ་རྒྱུན་གྱི་རྩ་ཐོར་གསལ་བ་ལྟར་རོ། །སྐུ་ཚེའི་སྨད་རྨ་རྒྱལ་སྤོམ་རའི་མདུན་ཕེབས་ན་དགུང་གྲངས་བརྒྱད་ཅུ་བཞུགས་པ་རཏ་གླིང་ཚེ་གསང་བསྙེན་སྒྲུབ་སྐབས་གུ་རུ་པདྨ་རྒྱལ་པོའི་ལུང་བསྟན་ཚིགས་བཅད་ཕྱག་བྲིས་དངོས་ཞིག་མཇལ་ཞིང་རླུང་རྟ་ཤིན་ཏུ་མང་པོ་སྤར་བཏབ་ཀྱིས་རྨ་རྒྱལ་དུ་ཕེབས་དགོས་ཞེས་གསུངས་ཀྱང༌། རྨ་རྒྱལ་ལུང་པ་ཤིན་ཏུ་གྲང་ངར་ཆེ། འཚོ་བ་ཡང་དཀོན། ཇག་རྐུན་མང་པོའི་རྒྱུ་ལམ་ཡིན་སྟབས་འཁྲུངས་ཡུལ་པ་ཐམས་ཅད་ཀྱིས་བཤོལ་བས་ཕེབས་རྒྱུ་མ་བྱུང༌། སླར་ལུང་བསྟན་ཞིག་ཏུ་དགུང་གྲངས་དྲུག་ཅུ་རེ་བརྒྱད་དུ་བཞུགས་པའི་ལུང་བསྟན་འདུག་པ་དེ་བཞིན་འཚོ་གཞེས་མཛད་པ་ཡིན། འདི་སྐབས་གཏེར་ཆེན་མཆོག་གྱུར་གླིང་པས་རུ་དམ་གངས་ཀྱི་ར་བའི་གནས་ཞལ་ཕྱེས་ཏེ་གངས་ཁྲོད་ནས་ཡང་དག་སངས་རྒྱས་མཉམ་སྦྱོར་ཟབ་གཏེར་བཞེས་ཤིང༌། མི་འགྱུར་ནམ་མཁའི་རྡོ་རྗེ་དང༌། དཔལ་སྤྲུལ་རིན་པོ་ཆེ་སོགས་ཆོས་བདག་རྣམས་ལ་ཆོས་སྐྱེས་ཕུལ་ཞིང་གངས་རིའི་རྩེར། བསྐོར་ལམ་བཏོད་པ་མི་མང་གིས་བསྐོར་བའི་མཉམ་དུ་རྗེ་བླ་མ་ཡང་ཕེབས་པས་གངས་རིའི་སྟེང་དུ་ཨ་རུ་རའི་ཆར་པ་བབས་འདུག་པ། ཨ་རུ་ར་ཐུ་བ་གང་ཙམ་བསྣམས་པ་གསུངས། གཏེར་ཆེན་ལས་བར་ཆད་ལམ་སེལ། ཆོས་སྐུ་ཀུན་བཟང་སོགས་ལྗགས་ལུང་གསན་པའི་ཕྱག་བྲིས་མཇལ། སྨད་ཤོད་རྫོང་སར་དུ་ཕེབས་པ་འཁྲུངས་ཡུལ་གཅིག་པའི་བླ་མ་རྒྱལ་སྲས་གཞན་ཕན་མཐའ་ཡས་ཀྱི་གསོལ་དཔོན་པདྨ་དོན་ཡོད་དང་མཇལ་བས་ཐུགས་དགྱེས་ཚུལ་མཛད་པ། དབྱངས་འཆར་ཞིག་ཤེས་ན་སྙམ་ཡང་བསླབ་མཁན་དཀོན་ཚུལ་ཞུས་པས་སྤྲུལ་སྐུ་རིན་པོ་ཆེ་འཇམ་དབྱངས་མཁྱེན་བརྩེའི་དབང་པོ་འཁྲུངས་གཞིས་སུ་བཞུགས་པས་དེར་ཞུ་ཡིག་ཕུལ་གསུངས་ཏེ་ཕྱག་བྲིས་བཅས་བཏང་བྱུང་བས། རྗེ་བླ་མ་མཇལ་ནས་ཞུ་ཡིག་ཕུལ་བས་ཁྱེད་ལ་དབྱངས་འཆར་ཞིག་བསླབ་རྒྱུ་དང་འཇམ་དབྱངས་རྗེས་གནང་དགོས་ཟེར་འདུག་པ་དབྱངས་འཆར་ཞིག་ལོ་ཆུང་དུས་བསླབ་མྱོང་ཡང་ད་ནི་ཁ་གར་གྱུ་མི་ཤེས། ཡི་གེའི་ནང་དབྱངས་ཅར་ཟེར་འདུག་དབྱངས་ཅར་མ་རེད་དབྱངས་འཆར་རེད། འཇམ་དབྱངས་རྗེས་གནང་དགོས་ན་ཞག་ཤས་སྡོད་དང་བྱེད་ཆོག་གསུངས། ཉིན་ཁ་ཤས་མཚམས་འཇམ་དཔལ་སྨྲ་སེང་དམ་པའི་ལུགས་ཀྱི་རྗེས་གནང་ཁྲིད་ལུང་བཅས་བསྩལ། སྤྱིར་ཤེས་རབ་ཀྱི་ལྷ་ཞིག་སྒྲུབས་དང་དབྱངས་འཆར་སོགས་གཞུང་ལུགས་རྣམ་ལོས་ཤེས་འོང༌། གཞུང་རེ་རེ་བཞིན་མི་རེ་ལ་ཁྲིད་ཚོད་ག་ལ་ཡོད་ཅེས་གསུངས། ཚུར་ལམ་དཔལ་སྤུངས་སུ་ཕེབས་པས་མཁན་ཆེན་བླ་མ་བཀྲ་ཤིས་འོད་ཟེར་དང་མཇལ། འཇམ་མགོན་ཀོང་སྤྲུལ་རིན་པོ་ཆེའི་མདུན་ནས་དབྱངས་འཆར་རྩ་བ་ཞིག་མཁན་ཆེན་བླ་མས་བསྣམས་ནས་གནང་བྱུང་བས་དཔེ་མེད་ཐུགས་དགྱེས་ཚུལ་གྱིས་གཟིགས་ཤིང་འཇམ་དབྱངས་ལ་གསོལ་བ་བཏབ་པས་མི་ལ་རེ་མ་དགོས་ཙམ་གྱིས་ཤེས་སོང་གསུངས། དག་སྣང་དུ་དབྱངས་འཆར་གྱི་དཔེ་རྙེད་པའི་ཚུལ་འགྲེལ་ཆེན་གྱི་གཤམ་མཛད་བྱང་དུ་གསལ་བ་ལྟར་དང༌། དེ་ནས་བཟུང་རྗེ་བླ་མ་རྣམ་གཉིས་ཐུགས་ནང་ཤིན་ཏུ་གཤིན་པ་སྐུ་མཆེད་ལྟ་བུ་མཛད། དད་པ་ཅན་དག་གིས་རྗེ་བླ་མ་རིན་པོ་ཆེ་དང་མཁན་ཆེན་བཀྲ་ཤིས་འོད་ཟེར་གཉིས་ཐུགས་བརྒྱུད་གཅིག་པའི་ཞལ་བཞེས་ཀྱང་གནང་ཞེས་ཐོས། དེ་ནས་ཐམས་ཅད་མཁྱེན་གཟིགས་ཀུན་མཁྱེན་འཇམ་དབྱངས་བླ་མས་བརྡས་ལུང་བསྟན་པ་བཞིན་འཁྲུངས་ཡུལ་དུ་བྱོན་ཏེ། འཇུ་ཉུང་རི་ཁྲོད་འཆི་མེད་མཆོག་གྲུབ་གླིང་དུ་ཟླ་བ་བཅོ་བརྒྱད་ཀྱི་བར་དུ་འཇམ་དཔལ་སྨྲ་སེང་གི་སྒྲུབ་ཐབས་ཀུན་གཟིགས་མཁྱེན་བརྩེ་རིན་པོ་ཆེའི་གསུང་གྲུབ་པ་མཆོག་གི་ཞལ་ལུང་སྟེང་ནས་བསྙེན་སྒྲུབ་རིལ་བུའི་ལས་སྦྱོར་བཅས་མཐར་ཕྱིན་པ་མཛད་པ་དང༌། ཟུང་འཇུག་གྲུབ་པ་ལབ་སྐྱབས་མགོན་དབང་ཆེན་དགྱེས་རབ་རྡོ་རྗེའི་མདུན་དུ་བྱོན་ནས་རྗེ་དེའི་ཐུགས་དམ་ལྷག་པའི་ལྷ་འཇམ་དཔལ་དཀར་པོ་མ་ཏིའི་ལུགས་དང༌། རྟ་མགྲིན་ཡང་གསང་གི་རྗེས་གནང༌། ལྷ་རིགས་བདེ་ཆེན་རོལ་པ་རྩལ་གྱི་དག་སྣང་གེ་སར་རྡོ་རྗེ་ཚེ་རྒྱལ་གྱི་སྲོག་གཏད་གསན་ཞིང༌། སྐྱབས་མགོན་འདི་ཉིད་ཀྱི་ཐུགས་དམ་གཙོ་བོ་གཅིག་རྟ་མགྲིན་གསང་སྒྲུབ་ཡིན་ཅིང་དེའི་རྗེས་སུ་བཟུང་སྟེ་ལུང་བསྟན་ཀྱང་ཡོད་པར་སྣང་བས། ལབ་རི་ཁྲོད་དུ་སྐྱབས་མགོན་ཉིད་ཀྱི་མཛད་པའི་འཇམ་དཔལ་དཀར་པོའི་སྒྲུབ་ཐབས་ལ་བརྟེན་ནས་བསྙེན་སྒྲུབ་ཟླ་བ་དྲུག་ཏུ་མཛད་པས་བསྐྱེད་རིམ་གྱི་གསལ་སྣང་ཁྱད་པར་ཅན་བྱུང་ཞིང༌། ཐུགས་ཀའི་སྔགས་ཕྲེང་འཁོར་བའི་དམིགས་པ་བཟུང་ནས་དངོས་སྣང་ལའང་ས་གཞི་ཐམས་ཅད་འཁོར་ལོ་བཞིན་འཁོར་བའི་སྣང་བ་དང༌། ཐ་མལ་གྱི་སྣང་ཤེས་འགགས་པའི་གསལ་སྣང་ཁྱད་པར་ཅན་བརྙེས་པ་སོགས་གཞུང་ནས་བཤད་པའི་ཏིང་འཛིན་གྱིས་དུས་འདའ་བ་བྱུང་བས་བླ་མའི་བྱིན་རླབས་ཡིན་པ་འདྲ་གསུངས་པ་དང༌། འཇམ་དཀར་གྱི་རྗེས་གནང་གསན་སྐབས་དང་བསྙེན་སྒྲུབ་ཀྱི་མཐར་སྲན་མ་མ་ཤིའི་ལས་སྦྱོར་གནང་བས་གཞུང་ནས་བཤད་པའི་རྟགས་བྱུང་གསུངས། སྒྲུབ་ཐབས་དེ་ཐུགས་རྩིས་ཆེ་བར་མཛད་ནས་སྤར་དུ་བཀོད་པར་མཛད། སྐྱབས་མགོན་དབང་ཆེན་དགྱེས་རབ་རྡོ་རྗེ་ལ་ཡང་འཇམ་དབྱངས་ཀྱི་རྗེས་སུ་བཟུང་བ་ཡིན་པས་གཟིམ་ཆུང་འཇམ་དབྱངས་ཞལ་གཟིགས་ལྷ་ཁང་ཞེས་ཡོད་པར་སྣང༌། དོན་དུ་སྐྱབས་མགོན་ཉིད་ལ་སློབ་མ་འཇམ་དབྱངས་ཀྱི་མཚན་ཅན་བཞི་འབྱུང་ཞིང༌། དེ་ཐམས་ཅད་འཇམ་དབྱངས་ཀྱིས་རྗེས་སུ་བཟུང་བ་མཁས་གྲུབ་ཀྱི་དབང་པོ་བཞི་སངས་རྒྱས་ཀྱི་བསྟན་པ་ལ་བྱ་བ་མཛད་ནུས་འབྱུང་བའི་འཇམ་དཔལ་གྱིས་ལུང་བསྟན་པའི་ཡ་གྱལ་གཅིག་རྗེ་བླ་མ་ཉིད་ཡིན་པར་གསུངས། སྐྱབས་མགོན་ཉིད་རྒྱ་ནག་ཏུ་ཕེབས་པར་ནོར་གྱི་འགྲོ་དོན་ཆེ་བར་བྱུང་བས་ལབ་དགོན་དུ་སྟོན་པ་ཐུབ་དབང༌། འཇམ་དཔལ་དབྱངས། གུ་རུ་རིན་པོ་ཆེ། རྟ་མགྲིན། རྣམ་རྒྱལ་མཆོད་རྟེན་བཅས་སྟོང་སྐུ་ལྔ་དང༌། མཆོད་རྫས་སོགས་སྤུས་ནམ་ལྡན་པ་རྒྱ་གང་ཆེ་ལས་ཆོས་ཀྱི་འགྲོ་དོན་ཆེར་མ་བྱུང༌། མི་ཕམ་རིན་པོ་ཆེ་ཁྱེད་རང་ཕེབས་ན་ཆོས་ཀྱི་འགྲོ་དོན་རྒྱ་ཆེར་འབྱུང་བར་ལུང་བསྟན་པས་མཚོན་ཐུན་མོང་གི་སྣང་ངོར་མཚོན་བྱེད་ཙམ་དུ་བཤད་པ་ལས་ནམ་མཁའི་ཟླ་བ་དང་ཆུ་ཟླ་བཞིན་སྤྲུལ་གཞི་ཁྱད་པར་ཅན་སྲས་དང་བཅས་པའི་རྒྱལ་བ་ཀུན་གྱི་མཁྱེན་གཉིས་ཡེ་ཤེས་ཀྱི་སྐུ་གཅིག་ཏུ་སྐྱབས་གནས་ཀུན་གྱི་མཆོག་འཇམ་དཔལ་དམར་པོ་ལ་ཐུགས་དྲན་ཟིན་ཙམ་ནས་ཡིད་ཆེས་ཀྱི་དད་པའི་ངེས་ཤེས་ཐུགས་ལ་ལྷན་སྐྱེས་སུ་འཁྲུངས་ནས་སྐུའི་སྐྱེ་བ་ཐམས་ཅད་དུ་མི་འབྲལ་བ་སྙིང་གི་ཐིག་ལེར་རྟག་ཏུ་བསྒོམ་པ་བཞིན་འདུ་འབྲལ་མེད་པར་དགྱེས་པས་བཞུགས་པའི་མངོན་རྟགས་གསལ་བ་རྒྱལ་སྲས་ཞི་བ་ལྷ་ལ་འཇམ་དཔལ་དབྱངས་ཀྱིས། བུ་གཅིག་འདི་ནི་ང་ཡི་བསྟན་ཡིན་ཏེ། །ང་ནི་ཁྱེད་ཀྱི་དགེ་བའི་བཤེས་གཉེན་ཡིན། །ཞེས་སོགས་ཀྱིས་ཁབ་ནས་འབྱུང་བར་ལུང་བསྟན་པ་ལྟ་བུ་སྟེ་མདོར་ན་འཇམ་མགོན་ཟུར་ཕུད་ལྔ་པ་ཉིད་དཔལ་ལྡན་བླ་མའི་ཚུལ་དུ་བྱོན་པའི་ཞབས་ལ་གསོལ་བ་འདེབས། །
གསུམ་པ་འབྲས་བུ་ཤེས་བྱ་རིག་པའི་གནས་ཐུགས་སུ་ཆུད་ཚུལ་ལ། སྐྱེས་སྦྱང་གི་རིགས་ཀྱི་རྟགས་མངའ་ཚུལ་སྤྱིར་བསྟན་པ་དང༌། བྱེ་བྲག་ཤེས་བྱ་རིག་པའི་གནས་ཐམས་ཅད་སྦྱང་བརྩོན་གྱིས་ཐུགས་སུ་ཆུད་ཚུལ་ལོ། །དང་པོ་ལའང་ཐེག་པ་ཆེན་པོའི་རིགས་ཀྱི་ཡོན་ཏན་ཐུགས་ལ་འཁྲུངས་ཚུལ་དང༌། ཆོས་རབ་རྣམ་འབྱེད་མཁྱེན་རབ་ཀྱི་པདྨོ་རྒྱས་པའི་ཚུལ་བསྟན་པའོ། །དང་པོ་ལའང་རྒྱ་ཆེ་བའི་བློ་དང་ཟབ་མོའི་བློ་གྲོས་མངའ་ཚུལ། སྙིང་རྗེ་ཆེན་པོའི་རིགས་ཀྱི་ཡོན་ཏན་རིམ་གྱིས་སད་པའི་ཚུལ་ལོ། །དང་པོ་ནི།
བླ་མ་དང་ལྷག་པའི་ལྷའི་བྱིན་རླབས་ཟླ་གཞོན་གྱི་བདུད་རྩིས་ཇི་ཙམ་ནུས་པ་སད་པ་ནི། མདོ་སྡེ་རྒྱན་ལས། སྦྱོར་བའི་སྔོན་དུ་སྙིང་རྗེ་དང༌། །མོས་པ་དང་ནི་བཟོད་པ་དང༌། །དགེ་བ་ཡང་དག་སྤྱོད་པ་ནི། །རིགས་ཀྱི་རྟགས་སུ་ངེས་པར་བཤད། །ཅེས་གསུངས་པ་ལྟར། གདོད་ནས་གོམས་པའི་ལྷན་སྐྱེས་ཐེག་པ་ཆེན་པོའི་རིགས་ཀྱི་ནུས་པའི་ཟླ་ཟེར་གྱིས་ཐུགས་ཀྱི་རྒྱ་མཚོ་ཆེན་པོར་རེག་པ་དེ་ཡི་ཚེ་རྒྱལ་བའི་དགོངས་པ་ཟབ་མོ་སྒྲ་ཇི་བཞིན་དང་ཇི་བཞིན་མ་ཡིན་པར་བསྟན་ཏེ་རྟོག་གེ་དང་ཕལ་པ་ཉན་རང་གི་བློར་འབད་པས་རྟོག་པར་དཀའ་བ་ཡི་ཐམས་ཅད་མཁྱེན་པའི་ལམ་གྱི་བསྒྲུབ་བྱ་བཟོ་གསོ་སྒྲ་ཚད་དང་ནང་དོན་མདོ་སྔགས་ཀྱི་རིག་པའི་གནས་ཆེ་ཕྲ་ཀུན་གྱི་གནད་གསང་གི་ཚིག་དོན་ལ་མི་འཕྲོག་པའི་མཁྱེན་རབ་དང་གཏིང་དཔོག་པའི་བློ་གྲོས་ཀྱི་མཐུ་ཡང་ཇི་ཙམ་ཟབ་ཅིང་རྒྱ་ཆེ་བ་དེ་ལྟ་དེ་ལྟར་ཟབ་པ་འཕེལ་བས་ཚིག་དོན་གྱི་གནད་མཐའ་དག་མི་བརྗེད་པ་དྲན་པའི་གཟུངས་སུ་སྨིན་པར་གྱུར་པས་ཆོས་ཀྱི་རྒྱ་མཚོ་འཕེལ་ཞིང་རྒྱས་པར་མཛད་ནུས་པའི་རིག་ཀྱི་བག་ཆགས་སད་པས་དཔལ་ལྡན་བླ་མའི་ཞབས་ལ་གསོལ་བ་འདེབས། །གཉིས་པ་ཟབ་མོའི་དོན་རྟོགས་ཤིང་སད་པའི་ཚུལ་ནི། སྟོན་མཆོག་ཐམས་ཅད་མཁྱེན་པས་གདུལ་བྱའི་དོན་དུ་རྗེས་སུ་གདམས་པའི་ལུང་རྟོགས་དམ་པའི་ཆོས་ཀྱི་དོན་སྤྱི་དང༌། ཁྱད་པར་དུ་ཡང་ཀླུ་སྒྲུབ་ཀྱིས། རྟེན་ཅིང་འབྲེལ་བར་འབྱུང་འདི་རྒྱལ་བ་ཡི། །གསུང་གི་མཛོད་ཀྱི་གཅེས་པ་ཟབ་མོ་སྟེ། །གང་གི་འདི་ནི་ཡང་དག་མཐོང་བ་དེའི། །སངས་རྒྱས་དེ་ཉིད་རིག་པ་རྣམ་མཆོག་ཡིན། ཞེས་དང༌། རྩ་ཤེས་ལས། གང་ཕྱིར་སྟོང་ཉིད་མ་ཡིན་པའི། །ཆོས་འགའ་ཡོད་པ་མ་ཡིན་ནོ། །དེ་ཕྱིར་རྟེན་འབྱུང་མ་ཡིན་པའི། །ཆོས་འགའ་ཡོད་པ་མ་ཡིན་ནོ། །ཞེས་གསུངས་པ་ལྟར། ཐེག་ཆེན་འཕགས་པའི་རྟོགས་རིགས་ཟབ་ཆོས་བརྒྱད་ལྡན་དོན་དམ་ཤེས་རབ་ཀྱི་ཕ་རོལ་ཏུ་ཕྱིན་པ་དང༌། ཀུན་རྫོབ་ཕྱི་ནང་གི་རྒྱུ་འབྲས་རྟེན་ཅིང་འབྲེལ་འབྱུང་ཟུང་འཇུག་གི་དོན་ལ་ངོ་མཚར་རྨད་དུ་བྱུང་བ་རྒྱལ་བ་བདེན་པར་སྨྲ་བའི་གསུང་གི་གསང་མཛོད་ཀྱི་ཁྱད་ཆོས་ཡིན་པའི་ཡིད་ཆེས་ཀྱི་ངེས་པ་ཕྱིར་མི་ལྡོག་པ་སྙིང་གི་གཏིང་ནས་འཁྲུངས་པ་དཔལ་ལྡན་བླ་མའི་ཞབས་ལ་གསོལ་བ་འདེབས། །གསུམ་པ་འཕགས་པའི་རིགས་ཀྱི་རྟགས་སྙིང་རྗེ་ཆེན་པོའི་རིགས་སད་པའི་རྟགས་ནི། འཕགས་པ་ཆོས་ཡང་དག་པར་སྡུད་པ་ལས། བཅོམ་ལྡན་འདས་བྱང་ཆུབ་སེམས་དཔའ་ཆོས་རབ་ཏུ་མང་པོ་ལ་བསླབ་པར་མི་བགྱིའོ། །བཅོམ་ལྡན་འདས་བྱང་ཆུབ་སེམས་དཔའ་ཆོས་གཅིག་རབ་ཏུ་བཟུང་ཞིང་རྟོགས་པར་བགྱིས་ན་སངས་རྒྱས་ཀྱི་ཆོས་ཐམས་ཅད་དེའི་ལག་ཏུ་མཆིས་པ་ལགས་སོ། །ཆོས་གཅིག་པོ་སྟེ་གང་ཞེ་ན། འདི་ལྟ་སྟེ། སྙིང་རྗེ་ཆེན་པོའོ། །བཅོམ་ལྡན་འདས་སྙིང་རྗེ་ཆེན་པོ་ནི་སངས་རྒྱས་ཀྱི་ཆོས་ཐམས་ཅད་བྱང་ཆུབ་སེམས་དཔའ་རྣམས་ཀྱི་ལག་མཐིལ་དུ་མཆིས་པ་ལགས་སོ། །བཅོམ་ལྡན་འདས་དཔེར་བགྱིས་ན་འཁོར་ལོའི་བསྒྱུར་བའི་རྒྱལ་པོའི་འཁོར་ལོ་རིན་པོ་ཆེ་གང་དུ་མཆིས་པ་དེར་དཔུང་གི་ཚོགས་ཐམས་ཅད་མཆིའོ། །བཅོམ་ལྡན་འདས་དེ་བཞིན་དུ་བྱང་ཆུབ་སེམས་དཔའ་སྙིང་རྗེ་ཆེན་པོ་གང་དུ་མཆིས་པ་དེར་སངས་རྒྱས་ཀྱི་ཆོས་ཐམས་ཅད་མཆིའོ། །བཅོམ་ལྡན་འདས་དཔེར་བགྱིས་ན་སྲོག་གི་དབང་པོ་མཆིས་ན་དབང་པོ་གཞན་རྣམས་འབྱུང་བར་འགྱུར་རོ། །བཅོམ་ལྡན་འདས་དེ་བཞིན་དུ་སྙིང་རྗེ་ཆེན་པོ་མཆིས་ན་བྱང་ཆུབ་སེམས་དཔའི་ཆོས་གཞན་རྣམས་ཀྱང་འབྱུང་བར་འགྱུར་རོ། །ཞེས་སོགས་ཐེག་ཆེན་གྱི་མདོ་རྣམས་ནས་རྒྱ་ཆེར་བསྔགས་པ་ལྟར་ཆེད་དུ་དམིགས་པས་བསྒོམས་སྟེ་བཅོས་པ་མིན་ཀྱང་ནད་མཚོན་མུ་གེའི་སྡུག་བསྔལ་གྱི་རྒྱ་མཚོར་ཀུན་འབྱུང་ལས་ཉོན་གྱིས་རླུང་གིས་བར་མེད་དུ་གཡེང་བ་སྙིགས་དུས་ཀྱི་སྲིད་པའི་འགྲོ་བ་ཀུན་ཐབས་མཁས་ཐུགས་རྗེའི་ཞགས་པས་བཟུང་ཏེ་དུས་ནམ་དུ་ཡང་མི་གཏོང་སྙམ་པའི་སྙིང་རྗེ་རྒྱས་པ་བདག་ཅག་གི་རྣམ་འདྲེན་བཞི་པའི་མཆེད་ཟླར་གྲུབ་པ་ནི་བྱང་ཆུབ་སེམས་དཔའི་ཆེ་རྟགས་མ་ནོར་ལྷན་སྐྱེས་སུ་མངའ་བས་རྒྱ་མཚོའི་གཏིང་གི་ནོར་བུའི་འོད་མདངས་ཆུ་གཏེར་ལ་གསལ་བ་བཞིན་རྗེ་བཙུན་འཇམ་དཔལ་དཔའ་བོའི་ཡེ་ཤེས་སྒྱུ་མའི་ཆོ་འཕྲུལ་དུ་ངེས་པའི་རྟགས་གསལ་བར་མངའ་བ་དཔལ་ལྡན་བླ་མའི་ཞབས་ལ་གསོལ་བ་འདེབས། །
གཉིས་པ་ཆོས་རབ་རྣམས་འབྱེད་ཀྱི་མཁྱེན་རབ་ཀྱི་པདྨོ་རྒྱས་པའི་ཚུལ་ལ་བསྟན་བཤད་གཉིས་ལས། དང་པོ་མདོར་བསྟན་ནི།
ཙནྡན་དང་དྲི་བཞིན་སྐྱེས་ཐོབ་ཀྱི་ཆགས་ཐོགས་མེད་པའི་བློ་གྲོས་ཟབ་ཅིང་མྱུར་བ་དང་ལྷག་པའི་ལྷ་ཡབ་གཅིག་སྨྲ་བའི་ཉི་མ་བསྙེན་སྒྲུབ་ཀྱི་ཐུགས་རྒྱུད་བསྐུལ་བའི་སྦྱོར་བརྩོན་ལས་དངོས་གྲུབ་ཏུ་ཐོབ་པའི་མཐུས་སྐུ་ཡི་ན་ཚོད་མ་སྨིན་པའི་བྱིས་པ་ལྟར་ཕྲ་ཡང་ཤེས་བྱ་གནས་ལྔ་རིག་པའི་གཞུང་ཡན་ལག་དང་བཅས་པ། སློབ་དཔོན་གྱི་ཞལ་ཁྲིད་དང་དམ་པའི་སྦྱང་བརྩོན་གྱིས་ཡུན་རིང་བསྒྲིམ་མི་དགོས་པ་བྱིས་པ་སྐུ་རྩེད་མཛད་པའི་ཞར་བྱུང་ལས་ཐུགས་སུ་ཆུད་དེ་ཤེས་པའི་ཚུལ་ནི། རྨད་དུ་བྱུང་བའི་སློབ་དཔོན་ཆེན་པོ་ཞི་བ་ལྷ་དངོས་དཔལ་སྤྲུལ་ཆོས་ཀྱི་དབང་པོ་ལས་སྤྱོད་འཇུག་ཤེར་ལེ་ཞག་ལྔ་ལ་གསན་པས་ལེགས་པར་མཁྱེན་ཏེ་ཕྱིས་སུ་རྣམ་བཤད་ཀེ་ཏ་ཀ་བརྩམས་ནས་མཁས་པའི་གྲགས་སྙན་གྱིས་ཁྱབ་པའི་ཚེ་ཆོས་རྗེ་དཔལ་སྤྲུལ་རིན་པོ་ཆེས་ཀྱང་ཀེ་ཏ་ཀ་ལ་ཞིབ་གཟིགས་གནང་ནས་སྔར་ང་རྫོགས་ཆེན་ཤྲཱི་སེང་དུ་འདུག་སྐབས་བཤད་པ་དེ་སྒྲ་ཇི་བཞིན་དུ་བྱུང་འདུག་ཅེས་གསུངས་པ་དང༌། དགེ་བའི་བཤེས་གཉེན་ཆེན་པོ་འཇུ་དབོན་འཇིགས་མེད་རྡོ་རྗེ་ལས། ཤེར་ཕྱིན་སྡུད་པའི་རྩ་བའི་ལུང་ཙམ་ཞིག་གསན་ནས། དེ་འཕྲལ་ཕར་བཤད་པ་ཟླ་བ་གཅིག་ཏུ་མཛད་པ་དང༌། དགེ་ལུགས་འབུམ་གསར་དགེ་བཤེས་ངག་དབང་འབྱུང་གནས་ལས། དབུ་མ་འཇུག་པ་གསན་དུས་བཤད་ལུང་ཙམ་ལས་འོ་བརྒྱལ་མི་དགོས་ཚུལ་ཞུས་པར། བཤད་ལུང་གནང་འཕྲལ་ཉིད་ནས་རྒྱུགས་ཕུལ་གསུངས་པས། འཇུག་པའི་དབུ་ནས་མར་བཤད་པ་མཛད་པས། དགེ་བཤེས་ཀྱིས། ཕྲན་ནི་དགེ་བཤེས་ཀྱི་མིང་ཐོགས་ན་ཡང་འདིའི་བློ་གྲོས་ཀྱི་ཆ་ཤས་ཙམ་ཡང་མ་མཆིས་སོ་ཞེས་འཁོར་གྱི་དབུས་སུ་བསྔགས་པ་མཛད་པ་སོགས་སྐུ་འཁྲུངས་ནས་རིང་པོར་མ་ལོན་པར་མཁྱེན་རབ་ཀྱི་རྩལ་རྫོགས་པས་རྔོགས་ལོ་ཆེན་པོས། སྔོན་ཚེ་སྦྱངས་བས་སྐྱེ་བ་འདིར། །གཞུང་རྣམས་རྩེད་མོའི་ཞར་ལས་ཤེས། །ཞེས་དང༌། འཇམ་མགོན་ས་སྐྱ་པཎྜི་ཏས། སྐྱེ་བ་སྐྱེ་བ་རྣམས་སུ་ཡང་དང་ཡང༌། །མཁས་པ་མཁས་པ་རྣམས་ལས་སྔོན་སྦྱངས་བས། །ཚེ་འདིར་ལན་རེ་ཟུང་རེ་ཐོས་ཙམ་གྱིས། །གཞུང་ལུགས་ཀུན་ཤེས་ཀུན་དགའ་རྒྱལ་མཚན་དཔལ། །ཕྱོགས་ལས་རྣམ་རྒྱལ་ཕྱོགས་གླང་ཆོས་གྲགས་པས། །གཞུང་མདོ་རྣམ་འགྲེལ་གཞན་དང་བཅས་པ་རྣམས། །ལེགས་པར་རྟོགས་ཤིང་རྟོག་གེའི་ཚུལ་བྱས་ནས། །ཡང་དག་རིག་མཆོག་རིག་པའི་གཏེར་དུ་བསྒྲུབས། །ཞེས་གསུངས་པ་ལྟ་བུའོ། །
གཉིས་པ་རྒྱས་པར་བཤད་པ་ལ། དང་པོ་བརྡ་སྤྲོད་གཞུང་ཐུགས་སུ་ཆུད་ཚུལ་ནི།
འཇམ་དཔལ་དབྱངས་ཐུ་མིའི་ཞལ་ནས། བསླབ་པ་ཀུན་གྱི་གཞི་འཛིན་ཅིང༌། །རིག་བྱེད་སྨྲ་བ་རྣམས་ཀྱི་རྒྱུ། །མིང་ཚིག་བརྗོད་པ་ཀུན་གྱི་གཞི། །ཡི་གེའི་སྦྱོར་བ་བཤད་པར་བྱ། །ཞེས་གསུངས་པ་ལྟར་ཤེས་བྱ་འཇིག་རྟེན་དང་འཇིག་རྟེན་ལས་འདས་པའི་ཆོས་ཐམས་ཅད་མིང་ཚིག་བརྗོད་པས་རྗེས་སུ་མཚོན་དགོས་ཤིང༌། མིང་ཚིག་ཡི་གེའི་སྦྱོར་བ་ལས་འབྱུང་བས་ན་རྒྱ་གར་འཕགས་པའི་ཡུལ་གྱི་ནང་པ་སངས་རྒྱས་པའི་བསླབ་པ་གསུམ་དང༌། ཕྱི་རོལ་པའི་ངེས་བརྗོད། མཆོད་སྦྱིན། སྙན་ཚིག །སྲིད་སྲུང་སྟེ་རིག་བྱེད་ཡན་ལག་བཞི་རྗེས་སུ་བསྟན་ཕྱིར་ཚངས་པའི་ཡི་གེ་ལཉྩ་ན། ཀླུའི་ཡི་གེ་ཝར་ཏུའི་གཙོས་རྒྱ་ཆེར་རོལ་པའི་མདོ་ལས་གསུངས་པའི་ཡི་གེའི་རིགས་དྲུག་ཅུ་རྩ་བཞི་དང༌། བོད་གངས་ཅན་གྱི་ཡི་གེའི་མཆོག་ཐུ་མི་སཾ་བྷོ་ཊའི་ཕྱག་བྲིས་གཟབ་མའམ་དབུ་ཅན་དང༌། བོད་ཡིག་གཤར་མ་དང་ཤེས་བྱ་ཀུན་ཁྱབ་ནང་ལྟོས་གསུངས། མཆན། ལྡན་ལུགས་དང༌། ཡི་གེ་དེ་དག་བསྡེབས་པའི་ཚེ་མིང་གཞི་དང༌། སྔོན་རྗེས་ཀྱི་འཇུག་པ་སོགས་མདོར་ན་མིང་ཚིག་ཡི་གེའི་སྦྱོར་བ་ལས་བྱུང་བའི་ཚིག་གི་འཁྲུལ་པ་སྤོང་བྱེད་བརྡ་སྤྲོད་ཀྱི་གཞུང༌། ཀུན་གྱི་ཕྱི་མོ་ལྟ་བུ་ཙནྡྲ་པའི་གཞུང་ཀུན་མཁྱེན་མ་ཧཱ་པཎྜི་ཏ་སི་ཏུ་དྷརྨཱ་ཀ་རའི་འགྲེལ་ཆེན་གྱི་སྟེང་ནས་འཇམ་མགོན་ལོ་ཆེན་གུ་ཎའི་ཞལ་སྔ་ནས་གསན་སྦྱང་གི་སྒོ་ཕྱེས་ནས། ཀ་ལཱ་པ་དང༌། མཚོ་ལྡན་མའི་གཞུང་རྣམས་ཀྱི་ཚིག་དོན་ལུས་པ་མེད་པ་ཆགས་ཐོགས་བྲལ་བའི་བློ་གྲོས་ཀྱི་རྒྱ་མཚོར་ཡོངས་སུ་ཆུད་དེ། རྒྱ་བོད་ཀྱི་སྐད་གཉིས་ཤན་སྦྱར་ཞེས་པའི་སྒྲ་གཞུང་ཁྱད་འཕགས་དང༌། བརྡ་སྤྲོད་པ་དབྱངས་ཅན་ངག་གི་མེ་ལོང་ཞེས་ཀུན་བཤད་དང་པོ་ཡན་ཆད་ཚིགས་སུ་བཅད་པ། དེའི་ཡན་ལག་སོགས་བསྟན་བཅོས་གསར་རྩོམ་མཛད་འཕྲོ་ཅན་དང༌། མདོ་རྒྱུད་དབྱངས་འཆར་སོགས་མན་ངག་གི་གཞུང་ནས་གསུངས་པའི་ཐབས་ཤེས་དབྱངས་གསལ་སྡེབས་པའི་ཡི་གེའི་འཕྲུལ་འཁོར་ལ་བརྟེན་ནས་ཕན་གནོད་ཀྱི་ལས་རབ་འབྱམས་རྣོ་མྱུར་དུ་བྱེད་པའི་ངོ་མཚར་རྟེན་འབྲེལ་ཟབ་གནད་འཁྲུལ་མེད་རྟོགས་པས་དོན་གཉིས་སྒྲུབ་པར་མཛད་ཅིང་དེར་མ་ཟད་ཕྱག་བྲིས་ཀྱང་སྐུ་ན་གཞོན་དུས་གཞན་གྱི་ཡི་གེ་འབྲི་བ་ལ་གཟིགས་ནས་འབྲི་གནང་བ་ཙམ་ཡིན་ཀྱང་ཕྱིས་ཀུན་གཟིགས་མཁྱེན་བརྩེའི་དྲུང་ཆེན་འཇམ་དཔལ་ལེགས་པའི་བློ་གྲོས་ལས་ཡིག་གཟུགས་བསླབས་ཏེ་དབུ་མ་རྒྱན་གྱི་འགྲེལ་ཆེན་སོགས་ཚུགས་བྲིས་ཤིན་ཏུ་ལེགས་པར་ཕྱག་བྲིས་མཛད་པ་སོགས་བསླབ་སྦྱང་ཕྲན་ཚེགས་ལའང་འབད་བརྩོན་རྒྱ་ཆེར་གནང་ཚུལ་བསྟན་པས་མཚོན་ཤེས་བྱ་རིག་པའི་གནས་ཐམས་ཅད་ཐུགས་སུ་ཆུད་པའི་དཔལ་ལྡན་བླ་མའི་ཞབས་ལ་གསོལ་བ་འདེབས། །
གཉིས་པ་ལུས་སྲོག་གསོ་བ་རིག་པའི་གནས་ཐུགས་སུ་ཆུད་ཚུལ་ནི།
ཇི་སྐད་དུ། ལུས་དང་བྱིས་པ་མོ་ནད་གདོན་མཚོན་དུག །རྒས་པ་རོ་ཙའི་མན་ངག་ཡན་ལག་བརྒྱད། །ཅེས་གསུངས་པའི་ཡན་ལག་བརྒྱད་དང་ལུས་སེམས་སྡུག་བསྔལ་གྱི་ཚོར་བ་ལས་གསོ་བར་བྱེད་པའི་རིགྃ་པྃ་ཡིྃ་དོན་སྟོན་པའི་གཞུང་རྩ་བཤད་མན་ངག་ཕྱི་མའི་རྒྱུད་བཞི་དང༌། གཡུ་ཐོག་སྙིང་ཐིག་ཆ་ལག་དང་བཅས་པའི་དགོངས་དོན་བྱང་ཟུར་མཁས་པའི་རིང་ལུགས་ཀྱི་ཡན་ལག་གི་ལག་ལེན་མཐའ་དག་ཟུར་མཁར་ཕྱི་མའི་སློབ་བརྒྱུད་དངྃ༌། འཕགས་ཡུལ་རྒྱ་ནག་གི་སྨན་པ་མཁས་པའི་བཤད་རྒྱུན་ལག་ལེན་མཐོང་བརྒྱུད་ཀྱིས་གཏན་ལ་ཕབ་པའི་སྨན་རྒྱལ་གཉིས་པ་ཆོས་ཀྱི་འབྱུང་གནས་ཀྱི་གདན་ས་མདོ་ཁམས་ཤར་དཔལ་སྤུངས་ཐུབ་བསྟན་ཆོས་འཁོར་གླིང་དུ་དབོན་སྤྲུལ་རིན་པོ་ཆེ་ལས་རྒྱུད་བཞིའི་བཤད་ཁྲིད་ཆ་ཚང་དང༌། ཀུན་གཟིགས་མཁྱེན་བརྩེའི་དབང་པོ་ལས། གཡུ་ཐོག་སྙིང་ཐིག་གི་དབང་ཁྲིད་མན་ངག་དང་བཅས་པ། འཇམ་མགོན་ཀོང་སྤྲུལ་རིན་པོ་ཆེ་ལས། རིན་ཆེན་གཙོ་བཀྲུའི་ཕྱག་ལེན་སོགས་གསན་ནས་ཉམས་བཞེས་དང་ཕྱག་བཞེས་མཛད་པས་གསོ་རིག་གི་དགོངས་དོན་ཐམས་ཅད་མ་ནོར་བར་རྟོགས་ཏེ་ཕྱིས་དཔལ་སྤུངས་ནས་རྒྱུད་བཞིའི་བཤད་ཁྲིད་རྒྱས་པ་མན་ངག་ལན་ལེན་དང་བཅས་པ་བསླབ་པ་དང༌། སློབ་མའང་མཁས་པ་མང་དུ་བྱོན་པར་མ་ཟད་གསོ་རིག་གི་གཟའ་བཅོས། རྒྱུད་བཞིའི་དཀའ་མཆན། གཅེས་བཏུས་ཕན་བདེའི་བང་མཛོད་སོགས་སྨན་གྱི་བསྟན་བཅོས་དང༌། སྨན་ཕྲེང་བརྒྱ་རྩ། སྨན་གྱི་སྦྱོར་ཐབས་དུ་མ་གསར་དུ་མཛད་པས་སྔར་ཡོད་ཀྱི་སྨན་ལས་ཀྱང་ཕན་སྟོབས་ཆེ་བ་བྱུང་ཚུལ་ཟླ་ཤེལ་བདུད་རྩི་སྨན་གྱི་ནོར་བུ་ཞེས་ནད་བརྒྱ་སྨན་གཅིག་ཁོ་ནའི་ནུས་པ་ཡང་རིན་ཆེན་མང་སྦྱོར་སོགས་སྨན་ཆེན་རྣམས་དང་ཁྱད་མེད་པ་རྒྱ་བོད་འཚོ་མཛད་མཁས་དབང་ཀུན་གྱིས་བསྔགས་པ། མཛད་བྱང་དུ་དྷཱི་ཡིས་དྷཱ་ཀི་སྒྲུབ་པའི་དུས་སུ་བྲིས་ཞེས་གསུངས་པ་གྲུབ་ཐོབ་ཨོ་རྒྱན་པ་ལ་རྡོ་རྗེ་ཕག་མོས་དངུལ་ཆུ་བཙོ་བཀྲུའི་མན་ངག་གནང་བ་དང་ཁྱད་མེད་པས་མཚོན་པ་ལྟར་འཇམ་མགོན་ཀོང་སྤྲུལ་རིན་པོ་ཆེས་མི་ཕམ་འཇམ་པའི་དབྱངས་ཀྱི་སྨན་སྦྱོར་གསར་པ་འདི་དག་སྨན་གྱི་རོ་ནུས་ཞུ་རྗེས་ལ་བརྟགས་ནས་བརྩམས་པ་ཡིན་བཀའ་འཕྲོས་ལས་གསུངས་ཀྱང༌། དགོངས་གཏེར་ཀློང་བརྡོལ་གྱི་མན་ངག་ཡིན་པས་ཤིན་ཏུ་ཟབ་ཅེས་གསུངས་པ་བཞིན། སྟོན་པ་ཞལ་བཞུགས་དུས་རྡོ་འཇོག་གི་རྒྱལ་པོ་པདྨའི་སྙིང་པོའི་བླ་སྨན་རྒྱུན་ཤེས་བུའི་སློབ་མ་འཚོ་བྱེད་གཞོན་ནུ་གཉིས་པར་ཁམས་བོད་ཀུན་ཏུ་ཡོངས་སུ་གྲགས་པ་དོན་ལ་གནས་པའི་དཔལ་ལྡན་བླ་མའི་ཞབས་ལ་གསོལ་བ་འདེབས། །
གསུམ་པ་གདུལ་བྱ་རྗེས་འཛིན་བཟོ་རིག་མཁྱེན་ཚུལ་ནི།
ལུས་བཟོའི་གཙོ་བོ་སྐུ་གཟུགས་དང་ཐུགས་རྟེན་གྱི་ཐིག །འཁྲུལ་འཁོར་དང་དཀྱིལ་འཁོར་བྲི་བ། ཡུལ་གླིང་དཔེའི་ཡི་གེ་བྲི་བ། ཕྱག་མཚན་དང་ངག་སྒུགས་ཀྱི་ཚད། གསར་རྙིང་གི་རྒྱུད་ལས་གསུངས་པའི་སྟངས་སྟབས་དང་གར་དང་ཕྱག་རྒྱ། ངག་བཟོའི་མཆོག་འཆད་རྩོད་རྩོམ་པ། དབྱངས་ཀྱི་བྱེ་བྲག་མཆོག་དང་ཕལ་པ། ཡིད་བཟོའི་མཆོག་ཐོས་བསམ་སྒོམ་པ་དང༌། ཕལ་རིག་གནས་བཅོ་བརྒྱད། བརྟག་པ་བརྒྱད་ནས་སྣ་ཚོགས་བཟོ་ཡི་རིག་པའི་གནས་ཤེས་པར་བྱ་བ་རྒྱ་ཆེ་མུ་མེད་རྒྱ་མཚོ་ལྟ་བུ་ལའང་རྫས་ལས་ཐོབ་པའི་བསོད་ནམས་བདུན་སོགས་རྒྱལ་བའི་བསྟན་པ་དང་འཇིག་རྟེན་པའི་ཉེར་མཁོ་ཐམས་ཅད་དེ་ལས་འབྱུང་བར་མཁྱེན་ནས་ཕྱོགས་རེའི་ལམ་གྱིས་ཐུགས་མ་ཚིམ་པས་བློ་མཆོག་ངང་མོ་གཞོན་ནུ་དཀར་བའི་གར་དང་བཅས་ཏེ་བག་ཕེབས་པར་དལ་གྱིས་རོལ་ནས་ཚུལ་བཞིན་རྟོགས་པའི་ཕྱག་རྗེས་ཏེ་རྒྱུད་དང་དབྱངས་འཆར་གྱི་ཡི་གེའི་འཕྲུལ་འཁོར། ཆོས་སྐྱོང་གི་སྲོག་འཁོར་ཕྱག་གིས་འདུ་མཛད་པ་ལ་ཕུལ་དུ་ཕྱིན་པ་དང༌། བཟོ་རིག་གི་བསྟན་བཅོས་ཉེར་མཁོའི་ཟ་མ་ཏོག་དང༌། དཔལ་དུས་ཀྱི་འཁོར་ལོའི་འགྲེལ་ཆེན་དུ་ཀླ་ཀློ་འཇོམས་པའི་སྒྱོགས་ཀྱི་འཕྲུལ་འཁོར་དང༌། གླིང་བྲོ་བདེ་ཆེན་རོལ་མོ། གླུ་བྲོ་གླུ་མའི་རོལ་མོ། རྟེན་འབྲེལ་ལམ་ཡག །འདོད་པའི་བསྟན་བཅོས། ལུགས་ཀྱི་བསྟན་བཅོས་ས་གཞི་སྐྱོང་བའི་རྒྱན། ལུགས་ཀྱི་བསྟན་བཅོས་རྒྱས་བསྡུས་དུ་མ་སོགས་སྲིད་པ་འཕྲུལ་གྱི་ཇུ་ཐིག་གི་གཞུང་ཆེན་པོ་ཡན་ལག་དང་བཅས་པ། འཇམ་དཔལ་གྱི་རིག་སྔགས་ཨ་ར་པ་ཙའི་མོ་རྒྱས་བསྡུས། རྡོ་རྗེ་གཡུ་སྒྲོན་དང༌། དཔལ་ལྡན་ལྷ་མོའི་པྲ་སྒྲུབ། གེ་སར་གྱི་མདའ་མོ་བཙན་གྱི་མོ་མཐོང་གསལ་སྒྲོན་མེས་མཚོན། མོ་པྲ་རྩིས་ཀྱི་བླང་དོར་བརྟགས་པ་སོགས་བསྟན་འགྲོར་ཕན་བདེའི་བཙས་སུ་གསལ་བར་མཛད་པའི་ཚུལ་རྗེ་ཉིད་ཀྱི་གསུང་ལས། ནོར་འཁྲུལ་བསལ་ཕྱིར་གཞན་ལ་བརྩེ་བའི་ཕྱིར། །བླང་དོར་མཐོང་ཕྱིར་གཤེན་ལ་དད་པའི་ཕྱིར། །ཝེར་མ་དགྱེས་ཕྱིར་འཇིག་རྟེན་བདེ་བའི་ཕྱིར། །འབད་པ་དེ་ཡང་དོན་མེད་འགྱུར་མ་ལགས། །འཇམ་དབྱངས་བླ་མའི་དྲིན་ལས་ཤེས་བྱའི་ཚུལ། །གང་ལ་བལྟས་པས་དེ་ཡང་མདུན་དུ་བདར། །ལྷག་བསམ་འོད་དང་འགྲོགས་པའི་བློ་གྲོས་ཀྱི། །ཟླ་བ་འདི་དག་གང་དུ་འགྲོ་ཡང་མཛེས། །ཀྱེ་ཧོ་རྣམ་དཔྱོད་བཟང་པོའི་མིག་ཡངས་ལ། །དགྲ་བླ་ཝེར་མ་དགྱེས་པའི་བརྫུས་གཟུགས་ཀྱི། །འཕྲུལ་ཆེན་མདུད་པ་འདི་ན་བླང་དོར་བརྒྱ། །མ་འདྲེས་གསལ་པོར་འཆར་བ་གཟིགས་མོ་མཛོད། །གཤིན་གྲུ་རྒྱ་མཚོའི་ངོགས་སུ་ཞུགས་པ་ན། །སྣ་ཚོགས་ལྟད་མོ་ནམ་མཁའི་གཏོས་སུ་ཆེ། །སྒྱུ་མའི་རྩེད་འཇོ་མུ་མཐའ་མེད་པ་ཡིས། །འགྲོ་ཀུན་སྐྱོང་བའི་སྨོན་ལམ་ཡུན་རིང་བྱས། །ཡབ་གཅིག་ཉི་མ་འཆར་བའི་སྣང་བ་ཅན། །བདག་བློའི་ཨུཏྤལ་གཞོན་ནུ་སྐྱོངས་ཤིག་དང༌། །མཁའ་མཉམ་སྲིད་པའི་མཐའ་དང་ཤེས་བྱའི་མུ། །དུས་ཀྱི་ཡུན་ལ་སྐྱོ་བར་ང་མི་སེམས། །ཞེས་གསུངས་པ་དང་ཨ་ར་པ་ཙའི་མོ་ལ་རིག་སྔགས་ཀྱི་རྒྱལ་པོ་ཕྱི་ནང་གཞན་གསུམ་གྱི་ཁམས་དང་སྦྱར་བའི་འཕྲུལ་བསྡེབས་ཀྱི་མན་ངག་དཔལ་དུས་ཀྱི་འཁོར་ལོའི་དབྱངས་གསལ་གྱི་ཡི་གེའི་འཕྲུལ་འཁོར་དང་མཚུངས་པའི་དཔྱད་དོན་གྱི་མན་ངག་གསལ་བ་རྡོ་རྗེའི་གསུང་གི་ཉི་མ་བལྟས་པས་ཤེས་ནུས་པ་སོགས་མཁས་པ་གཞན་གྱིས་རྩལ་དུ་མ་བཏོན་པའི་ལེགས་བཤད་སྒྲ་དབྱངས་སྟོང་གི་ཉམས་འགྱུར་གྱི་མགྲིན་རྔ་ལྷག་པར་སྒྲོགས་པའི་ཚུལ་གྱིས་རྒྱལ་བསྟན་རིན་པོ་ཆེ་མཛེས་པའི་རྒྱན་དུ་གྲུབ་པ་དཔལ་ལྡན་བླ་མའི་ཞབས་ལ་གསོལ་བ་འདེབས། །
བཞི་པ་དོན་ལ་འཁྲུལ་པ་ཚར་གཅོད་པ་ཚད་མའམ་གཏན་ཚིག་རིགས་པ་མཁྱེན་ཚུལ་ནི།
རིགས་ལམ་འདི་ལ་སྔོན་སྦྱང་གི་བག་ཆགས་ཐུན་མིན་དུ་མངའ་བས་ཁྱད་པར་ཞེས་དམིགས་སུ་བཀར་ཏེ་དངོས་བསྟན་ལ་མེད་པའི་ཤེས་བྱ་ཇི་སྙེད་པའི་དོན་ལ་རང་བློ་ལྐོག་གྱུར་དུ་འདོད་པ་ལ་སོགས་པ་ལོག་པར་རྟོག་པའི་དབང་དུ་བྱས་ཏེ་གཞན་རིག་མངོན་སུམ། རང་རིག་ཚད་མས་འཁྲུལ་པ་ཚར་གཅོད་པའི་ཚུར་མཐོང་ཚད་མའི་རིག་པ་གསལ་བྱེད་ཀྱི་ཤིང་རྟ་ཆེན་པོ་ཕྱོགས་ཀྱི་གླང་པོའི་ཚད་མའི་མདོ་ཀུན་ལས་བཏུས་པ་དང༌། དཔལ་ཆོས་ཀྱི་གྲགས་པས་དེའི་དགོངས་འགྲེལ་རྩ་བ་ལུས་ལྟ་བུ་རྒྱས་པ་རྣམ་འགྲེལ། འབྲིང་པོ་རྣམ་ངེས། བསྡུས་པ་རིགས་པའི་ཐིག་པ། གྱེས་བ་ཡན་ལག་ལྟ་བུ་འབྲེལ་བ་བརྟག་པ། གཏན་ཚིགས་ཐིགས་པ། རྩོད་པའི་རིགས་པ། རྒྱུད་གཞན་གྲུབ་པ་བཞི་སྟེ་ཚད་མ་སྡེ་བདུན་དུ་གྲགས་པ་དང༌། མཁན་ཆེན་ཞི་བ་འཚོས་ཚད་མ་བསྡུས་པ། འཇམ་མགོན་ས་སྐྱ་པཎྜི་ཏ་ཆེན་པོའི་སྡེ་བདུན་མདོ་དང་བཅས་པའི་གསལ་བྱེད་ཚད་མ་རིག་པའི་གཏེར་རང་འགྲེལ་དང་བཅས་པ། སློབ་ཚོགས་རྒྱ་བོད་ཀུན་ཏུ་བྱུང་བའི་གཞུང་རྣམས་དང༌། རྒྱལ་དབང་ཀརྨ་པ་བདུན་པ་ཆོས་གྲགས་རྒྱ་མཚོའི་རིག་གཞུང་རྒྱ་མཚོ་སོགས་ཀྱི་དགོངས་དོན་བཀྲལ་བ་ལ་མཁས་དང་རིག་པའི་དབང་ཕྱུག་སུས་ཀྱང་འགྲན་ཟླ་མེད་པའི་བློ་གྲོས་དང་སྤོབས་པའི་གོ་ཆ་ཆེན་པོས་རིག་པའི་ཆུ་ཀླུང་འབུམ་ཕྲག་ཐུགས་ལ་འཁྱིལ་བས་ཚད་མ་རྣམ་འགྲེལ་གྱི་འགྲེལ་ཆེན་ལེགས་བཤད་སྣང་བའི་གཏེར་ཚད་མ་ཀུན་བཏུས་དང༌། རིག་གཏེར་གྱི་མཆན་འགྲེལ། བསྡུས་ཚད་རྩོད་རིག་སྨྲ་བའི་སྒོ་འབྱེད། དོན་རྣམ་ངེས་ཤེས་རབ་རལ་གྲི། བརྡ་ཤན་འབྱེད་ཐེ་ཚོམ་དྲྭ་བ་གཅོད་པའི་རལ་གྲི། ཀླ་ཀློའི་མུན་སེལ་ཉི་མ་སོགས་གཞུང་དང་འགྲེལ་བ་མང་དུ་མཛད་ཅིང༌། ཚད་མ་རྣམ་འགྲེལ་གཟིགས་སྐབས་མནལ་ལམ་དུ་ངོ་བོ་ས་སྐྱ་པཎྜི་ཏ་ཡིན་རྒྱུ་ལ། རྣམ་པ་རྒྱ་གར་གྱི་པཎ་གྲུབ་ཀྱི་ཆ་བྱད་ཅན་ཤངས་རྩེ་ཅུང་ཟད་གུག་པ་ཞིག་གིས་ཚད་མ་རྣམ་འགྲེལ་མི་ཤེས་རྒྱུ་ཅི་ཡོད་དགག་སྒྲུབ་གཉིས་རེད་གསུངས་ནས་ཚད་མ་རྣམ་འགྲེལ་གྱི་པོད་ཞིག་ཕྱག་ན་རལ་གྲི་བསྣམས་པས་དུམ་བུ་གཉིས་སུ་བྱས་ཏེ། དེ་ཉིད་ཀྱི་ཕྱག་ཏུ་བཞག་ནས་འདི་གཉིས་གཅིག་ཏུ་སྡོམ་གསུངས་པས། དེ་གཅིག་ཏུ་སྡོམ་མ་ཐག་རལ་གྲི་ཞིག་ཏུ་གྱུར་ཏེ་རྗེ་ཉིད་ཀྱི་མདུན་དུ་ཤེས་བྱའི་ཆོས་ཐམས་ཅད་ཡོད་པ་ལྟ་བུའི་སྣང་བ་ལ་རལ་གྲི་དེ་གཅིག་གཡུག་པས་ཐམས་ཅད་ཐོགས་མེད་དུ་དུས་གཅིག་ལ་ཆོད་སོང་བའི་ཐུགས་སྣང་གསལ་བར་བྱུང་བས་ཕྱིར་ཉིན་ནས་རྣམ་འགྲེལ་ལ་མི་ཤེས་པ་ཚིག་གཅིག་ཀྱང་མ་བྱུང་ཞེས་གསོལ་དཔོན་པདྨ་ལ་གསུངས་པ་བཞིན་ཕྱོགས་ཐམས་ཅད་ལས་རྣམ་པར་རྒྱལ་བའི་རིག་པར་སྨྲ་བའི་མཆོག་གྲུབ་པའི་སློབ་དཔོན་ཆོས་ཀྱི་གྲགས་པའི་མཁྱེན་རབ་ཀྱི་ཉིན་བྱེད་མ་སྨས་པར་སྙིང་ལ་ཤར་བ་མཁྱེན་རབ་ཀྱི་འདབ་སྟོང་རབ་ཏུ་གྲོལ་བའི་དཔལ་ལྡན་བླ་མའི་ཞབས་ལ་གསོལ་བ་འདེབས། །
བཞི་པ་རིག་པའི་གནས་ཆུང་ཀུན་གྱི་ཡ་གྱལ་སྙན་ངག་སྨྲ་བའི་དབང་ཕྱུག་ཏུ་གྱུར་པའི་ཚུལ་ནི།
ཆོས་རབ་རྣམ་འབྱེད་ཀྱི་བློ་གྲོས་ཕུན་སུམ་ཚོགས་པའི་དཔལ་དང་ལྡན་པ་ལ་ཡིད་ཀྱི་བརྟན་པ་དབང་མེད་འཕྲོག་སྟེ་མངའ་བར་བྱེད་པ་མཁས་ཚུལ་གསུམ་གྱི་མཆོག་རྩོམ་པ་བཟང་པོ་སྙན་ངག་གི་ལེགས་བཤད་ཚིག་དོན་ཕུན་སུམ་ཚོགས་པའི་ལེགས་བཤད་ལྷ་ཡི་བདུད་རྩི་ཟད་པ་མེད་པ་ཁའམ་ཞལ་གྱི་སྒོ་ནས་གཡོ་བའི་རོ་བཅུད་མྱོང་བས་དབྱངས་ཅན་མགྲིན་པར་ཆགས་པའི་རྣམ་དཔྱོད་ཅན་དུ་གྱུར་པའི་ཚུལ་སྙན་ངག་མེ་ལོང་གི་འགྲེལ་པ་དབྱངས་ཅན་དགྱེས་པའི་རོལ་མཚོ་ཞེས་སྔ་འགྲེལ་རྣམས་ལས་ཀྱང་ལྷག་པའི་ཚུལ་གཞུང་ཉིད་ལ་གཟིགས་པས་ཤེས་ནུས་ལ། སྤྱིར་གོང་དུའང་སྨོས་པ་ལྟར་སྐུ་གཞོན་དུས་ནས་ཚིགས་བཅད་གསུངས་པ་ལ་ཐོགས་པ་མེད་ཀྱང་རྗེ་ཉིད་ཀྱི་ཞལ་འཕྲོས་ལས། ངས་མཁས་པའི་རྣམ་དཔྱོད་ཁོ་ན་རྩལ་དུ་བཏོན་ནས་བརྩམས་ན་བཀའ་འགྱུར་དང་བསྟན་འགྱུར་གྱི་པོད་གྲངས་ཙམ་བྲིས་ཀྱང་ཤེས་མོད་དེ་བས་ད་ལྟ་བརྩམས་པ་འདི་རྣམས་གཞུང་སྔ་མ་རྣམས་སུ་མི་གསལ་བའི་ཟབ་གནད་ཁྱད་པར་ཅན་གསལ་བྱེད་དང༌། བསྟན་པ་སེམས་ཅན་གྱི་དོན་དུ་འགྱུར་ངེས་ཀྱི་དགོས་པ་གཟིགས་ནས་བྲིས་པ་མ་གཏོགས་མེད་ཅེས་གསུངས་པ་དང༌། ཞེ་ཆེན་རྒྱལ་ཚབ་རིན་པོ་ཆེ་འཇམ་དབྱངས་བློ་གྲོས་རྒྱ་མཚོ། མི་ཕམ་འཇམ་པའི་དབྱངས་དཀར་མོ་སྟག་ཚང་དུ་སྒྲུབ་པ་ལ་བཞུགས་པའི་སྐབས་སྐུ་མདུན་དུ་ཕེབས་ནས་བཀའ་བརྒྱད་ཀྱི་རྣམ་བཤད་ཅིག་མཛད་གྲུབ་པར་ཞུས་པས། ཞལ་ནས་རང་བཞིན་གྱིས་བསམ་མནོ་བཏང་སྟེ་བྲིས་ན་སུ་ལའང་བྲི་རྒྱུ་ཡོད་མོད། དེ་ལ་དགོས་པ་མེད། སྐབས་འགར་བླ་མ་དང་ལྷག་པའི་ལྷས་ཐུགས་རྗེ་ལ་བརྟེན་ནས་རང་བཞིན་གྱིས་སེམས་ལ་ཤར་ཏེ་བཟོ་བཅོས་སོགས་ཆེར་མ་དགོས་པར་འབད་མེད་དུ་བྲི་ཆོག་པ་ཞིག་ཡོད་དར་བས་དེ་ལྟར་བྱུང་ན་ལས་སླ་ཞིང་དགོས་པ་ཆེ་བ་ཞིག་ཡོད་པས་དེ་བར་རེ་ཞིག་སྒུག །ཁྱེད་ནས་ཀྱང་བླ་མ་དང་ཡི་དམ་ལ་གསོལ་བ་ཐོབ། ཆོས་སྲུང་ལ་ཕྲིན་བཅོལ་རེ་ཡང་གྱིས་ཞེས་བཀའ་ཕེབས་པ་འདི་ལ་གོ་རྒྱུ་གནད་ཆེན་ཞིག་ཡོད་པར་འདུག་གསུངས་པ་དང༌། ཀུན་གཟིགས་མཁྱེན་བརྩེའི་དབང་པོས་ཀྱང་མི་ཕམ་ལ་རྩོམ་པ་ག་ཚད་བསྐུལ་ཀྱང་དོན་དང་དགོས་པ་ཆེན་པོ་ཞིག་མ་མཐོང་བར་གང་བྱུང་དུ་ཚིགས་བཅད་གཅིག་བྲིས་མ་རེད་ཅེས་གསུངས་ཤིང༌། བཅུད་ལེན་གྱི་ཡན་ལག་བདུད་རྩིའི་བུམ་བཟང་ལས། །རིག་པའི་རྩལ་ལས་མ་བྲིས་ཐབས་མེད་བྱུང༌། །རང་བཟོ་མ་ཡིན་རྒྱལ་གསུང་དཔང་ཏུ་བཞག །འདྲ་བཅོས་མ་ཡིན་ལྷ་ཡི་བྱིན་རླབས་ཡིན། །དོན་མེད་མ་ཡིན་དོན་ཆེན་གཏེར་དང་ལྡན། །ཞེས་གསུངས་པ་རྣམས་དོན་གཅིག་ལ་གསུང་རྩོམ་གནང་བ་རྣམས་ཀྱི་ཁྱད་ཆོས་ཡོད་ཚུལ་ཡང༌། ཨ་ཛི་ཏས་བརྩམས་པ། ཚིག་གཅིག་གིས་ཀྱང་དོན་གྱི་རྣམ་འགྱུར་བརྒྱ། །གསལ་བར་མཐོང་བ་དྭངས་ཤེལ་མེ་ལོང་འདྲ། །ཟབ་མོའི་གནད་བརྒྱ་འགག་གཅིག་གིས་བཀྲོལ་བ། འཕྲུལ་འཁོར་མཁས་པས་གསང་ཐག་བཀྲོལ་བ་བཞིན། །ཚིག་གསལ་དོན་ཟབ་འཁྲུལ་བྲལ་ཐེ་ཚོམ་གྱི། །མདུད་པ་ཀུན་འགྲོལ་ཡིད་འོང་སྙན་ངག་ལྡན། །བློ་ལྡན་སུ་ཡིས་མཐོང་ཡང་ཡིད་འཕྲོག་པ། །ཁྱེད་ཀྱི་གསུང་དང་མཚུངས་པ་གཞན་མ་མཆིས། །བལྟས་ན་བློ་གྲོས་གསལ་བྱེད་ཉི་མ་འདྲ། །བསམ་ན་ཀུན་དགའི་དཔལ་སྦྱིན་ཟླ་བའི་ཚུལ། །རྟོགས་ན་མི་ལྡོག་ཡིད་ཆེས་རྒྱལ་གསུང་བཞིན། །དེ་ཕྱིར་ཁྱེད་གསུང་ཟོལ་མེད་དད་པས་བསྟོད། །ཅེས་མེ་རྟ་ཟླ་༡༢ཚེས་༡༢ལའོ། །ཞེས་མི་འཇིགས་སེང་གེའི་སྒྲ་བསྒྲགས་པ་ལྟ་བུའོ། །རྗེ་བླ་མའི་ཐུགས་ཟིན་སློབ་མའི་ཁྱུ་མཆོག་མཁན་ཆེན་ཀུན་དཔལ་ཞབས་ནས་ཀྱང༌། ཁྱེད་བློ་གསལ་རྣམས་དང་པོ་ཀུན་མཁྱེན་མི་ཕམ་རིན་པོ་ཆེའི་གཞུང་འགྲེལ་ལ་ཐོས་བསམ་གྱིས། དེ་ནས་མཁས་པ་གཞན་གྱི་གསུང་ལ་ལྟོས། སླར་ཡང་མི་ཕམ་རིན་པོ་ཆེའི་གསུང་ལ་ལྟོས་དང་མཁས་པ་སུས་གསུང་དང་མི་འདྲ་བའི་ཁྱད་ཆོས་མཇལ་བར་ངེས་ཞེས་གདམས་པ་མཛད་པ་ཡིན་ནོ། །གཉིས་པ་སྐར་ནག་གི་རྩིས་རིག་མཐའ་དག་མཁྱེན་ཚུལ་ནི། སྐུ་ན་ཆེས་གཞོན་པའི་སྐབས་སྐུ་ཞང་ལས་ནག་རྩིས་བསླབ་ཚུལ་བསྟན་ཏེ། སྐར་རྩིས་ཤེས་ན་གྲངས་ལ་མི་རྨོངས་ཞེས་ཕྱི་ནང་ཐུན་མོང་གི་སྤྱིར་རིག་པའི་གནས་ཆུང་གི་བྱེ་བྲག་གཞུང་དུ་ཡོངས་སུ་གྲགས་ཀྱང༌། ནང་པས་དཔལ་རྒྱུད་ཀྱི་རྒྱལ་པོ་དུས་ཀྱི་འཁོར་ལོ་ལས་གསུངས་པའི་དགོངས་པ་ལྟར་ཆེས་ཟབ་པའི་ངོ་མཚར་ཏེ། དོན་དམ་དེ་ཁོ་ན་ཉིད་སྟོང་པ་སྤྲོས་བྲལ་གྱི་གནས་ལུགས་དེ། འཁྲུལ་ཚུལ་མ་རིག་པས་བསླད་པའི་དབང་གིས་གཞལ་བྱ་ཡུལ་ཡུལ་ཅན་ནམ་ཕྱི་འཇིག་རྟེན་གྱི་ཁམས་དང༌། ནང་རྡོ་རྗེའི་ལུས་ཀྱི་གནས་ལུགས་རྩ་རླུང་ཐིག་ལེའི་བཀོད་པ་དང་འགྲོ་འོང༌། གཞན་སེམས་ཀྱི་ཁམས་སོགས་སམ། ཟླ་ཉི་སྒྲ་གཅན་གྱིས་མཚོན་པའི་གསུམ་ཆོས་སོགས་རགས་སྣང་མཐའ་ཡས་པ་སོ་སྐྱེ་རྣམས་ཀྱིས་བརྩི་བྱའི་གཞི་དང༌། འཇལ་བྱེད་རྟེན་འབྲེལ་འབྱུང་བའི་གྲངས་ཀྱི་རིགས་པ་ནི་བརྩི་བའི་ཚུལ་ལམ་རྩི་བྱེད་ཀྱི་གནད་ཐམས་ཅད་ལ་རང་བྱན་ཆུད་པ་དང༌། རྗེ་བཙུན་འཇམ་དབྱངས་ཏྲི་ཤའི་ཤིང་གི་ལྦ་བ་ལས་ཁྱེའུ་ལོ་བརྒྱད་ཀྱི་ཚུལ་དུ་བསྟན་ནས་ལྷ། ལྷ་མིན་སྡེ་བརྒྱད་མི་ཡི་འཁོར་ལ་བསྟན་པའི་སྤོར་ཐང་རྩིས་ཀྱི་གཙུག་ལག་གསུངས་ཏེ་གཏེར་དུ་སྦས་པ། འཕགས་པ་སྤྱན་རས་གཟིགས་ཀྱི་གུ་རུ་རིན་པོ་ཆེ་ལ་བསྐུལ་ནས་སློབ་དཔོན་ཆེན་པོ་ཚངས་པ་གདོང་བཞི་རུ་སྤྲུལ་ཏེ། ལྷ་མོ་རྣམ་རྒྱལ། ཀླུ་རྒྱལ་འཇོག་པོ་སོགས་ལ་བསྟན་ཏེ། གནས་པའི་རུས་སྦལ་ཆོས་ཀུན་གྱི་གནས་ལུགས་དེ་བཞིན་ཉིད། ཆགས་པའི་རུས་སྦལ་མཁའ་སོགས་འབྱུང་ལྔའི་དཀྱིལ་འཁོར་ལས་སྣོད་བཅུད་ཀྱི་འཇིག་རྟེན། སྲིད་པའི་རུས་སྦལ་སྤར་ཁའི་ལྷ་ཆེན་བརྒྱད་སོགས་ལེགས་ཉེས་ཀྱི་སྟངས་འཛིན་པས་བདེ་སྡུག་སྣ་ཚོགས་སུ་སྣང་བ་ལ་བླང་དོར་གྱི་མིག་འབྱེད་པའི་ཕྱིར་བརྩི་བྱ་འབྱུང་བ་ལྔ་ལ། རྩི་བྱེད་རང་བཞིན་གཞི་ཡི་གཙུག་ལག་དང༌། འབྱུང་བ་རང་རྒྱུད། སྣང་བ་ཡུལ། གཅོད་བྱེད་ཡིད། འཛིན་པ་སེམས་ཀྱི་གབ་རྩེ་བཞིས་བསྡུས་པའི་མ་རིག་འཁྲུལ་སྣང་གི་གཙུག་ལག་གཉིས་ཀྱི་སྒོ་ནས་ལྐོག་གྱུར་ལེགས་ཉེས་ལུང་བསྟན་པའི་འབྱུང་རྩིས་སམ་ནག་རྩིས་ཀྱི་རིག་པའི་གཞུང་ཟབ་ལ་རྒྱ་ཆེ་བ་རྒྱ་མཚོ་ཆེན་པོའི་འཇིང་གི་གབ་སྦས་མན་ངག་ཟབ་གནས་དང་བཅས་པ་ཆ་ཤས་ཙམ་ཡང་ལུས་པ་མེད་པ་བློ་གཏེར་རྡོ་རྗེ་རྣོན་པོའི་མཁྱེན་རླབས་ཀྱིས་ཚིག་དོན་མ་ལུས་མཐོང་བའམ་ཐུགས་སུ་ཆུད་དེ་དེ་ཡི་དགོངས་དོན་ཟབ་མོའི་མན་ངག་གི་གནད་གསལ་བར་བྱེད་པའི་དབྱངས་འཆར་གྱི་འགྲེལ་ཆེན། རྩིས་གཞུང་གཉིས་ཀྱི་སྔོན་འགྲོ་དང་ནག་རྩིས་ཀྱི་བརྗེད་བྱང་སོགས་བཞུགས་ཏེ། དེ་དག་ཀྱང་སྤྱོད་འཇུག་ལས། །རྒྱལ་བའི་སྲས་ཀྱི་མི་བསླབ་པ། །དེ་ཉིད་གང་ཡང་ཡོད་མ་ཡིན། །དེ་ལྟར་གནས་པའི་མཁས་པ་ལ། །བསོད་ནམས་མི་འགྱུར་གང་ཡང་མེད། །ཅེས་གསུངས་པ་ལྟར་རྒྱལ་བའི་དབང་པོ་ཀརྨ་པ་རང་བྱུང་རྡོ་རྗེའི་ཕྱི་དུས་ཀྱི་འཁོར་ལོའི་དགོངས་པ་ཐུགས་སུ་ཆུད་དེ་རྩིས་ཀུན་བསྡུས་པའི་བསྟན་བཅོས། ནང་དུས་ཀྱི་འཁོར་ལོའི་དགོངས་པ་མངོན་དུ་གྱུར་པས་ཟབ་མོ་ནང་དོན། གཞན་དུས་ཀྱི་འཁོར་ལོའི་དགོངས་པ་མངོན་དུ་གྱུར་པས་སྙིང་པོ་བསྟན་པ་དང༌། རྣམ་ཤེས་ཡེ་ཤེས་འབྱེད་པའི་བསྟན་བཅོས་མཛད་པ་བཞིན། །སྐར་ནག་རྩིས་ཀྱི་སྦས་དོན་དབྱངས་འཆར་གྱི་ཐུན་མོང་མ་ཡིན་པའི་ཟབ་གནད་དང༌། དཔལ་དུས་ཀྱི་འཁོར་ལོའི་བསྡུས་པའི་རྒྱུད་ཀྱི་ཟབ་མོའི་གསང་བ་ཐམས་ཅད་གསན་བསམ་སྒོམ་གསུམ་གྱི་རང་ཕྱན་ཚུད་པས་མཁས་གྲུབ་སུས་ཀྱང་འགྲན་ཟླ་བྲལ་བའི་དཔལ་ལྡན་བླ་མའི་ཞབས་ལ་གསོལ་བ་འདེབས། །བརྩམ་འཕྲོས་ལུས །
